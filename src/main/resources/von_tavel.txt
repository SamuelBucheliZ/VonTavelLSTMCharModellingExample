5 1.
D'Jumpfer Elisabeth chüschtet d'Rägetröpf und vergißt,
daß d'Lilabüsch im Winter keini Bletter hei.
Obehär Bälp, am Fueß vom Längebärg, isch e schöni Campagne, ds Oberried. Die het i de letschte Jahre vor em Übergang amene Herr Vilbrecht ghört, und dä het mit syr Frou und syr Tochter dert der Summer zuebracht, und im Winter sy si de albe-n-i d'Schtadt züglet, a Chornhusplatz. Er het dert o-n-es Hus gha, vis-à-vis vo »Pfischtere«. Der Herr 6 Vilbrecht isch geng gärn i sym Oberried usse gsi, und drum het er albe-n-im Früelig schier nid chönne warte, für use z' zügle. Chuum isch der Schnee furt gsi, su hets gheiße: »Frou, du söttisch im Oberried la fäge, su chönne mer mit dem erschte Sunneschyn use.« Und göb was di gueti Frou het möge-n-etgäge ha, 's syg no z' chalt, me müeßti no heize, 's chönnt Rhümatisme gä und so wyters; s' het ne-n-eifach nümme gha. Si het ne richtig gkennt und het gwüßt, daß es nit viel mit ihm het möge verlyde. Drum het si lieber bi Zyte nah gä und ihm der Wille tha. »Weiß Gott«, het si einisch zu nere Fründi gseit, »i gloub, er gieng mer ungfägt use, wenn's es paar schöni Tage gäb, und das wett i de doch nid. Dänket o!«
Was weit der; im Früelig vergißt e Husfrou ender ds Schpys-Gott-Bätte-n-als e-n-Ufruumete. So het's halt d'Frou Vilbrecht o gha.
Anno sibezähundertsibenenünzgi, wo's z' Oschtere-n-es paar Tag hinderenandere warm gsi isch, het emel üse Herr Vilbrecht wider Längizyti übercho i der Schtadt, und es het müeße züglet sy. Aber chuum isch d'Fägete vorby gsi, so isch schtrubs Wätter cho, und am Zügeltag het's pärse obe-n-abe brätschet, daß ds Herr Vilbrechts wöhler gsi wäre mit nere-n-Arche Noah als mit mene Leiterwage, wenn scho-n-e Blache druf gsi isch. – Dennzumale het me-n-äbe 7 no nit Zügelwäge gha wie Hüser. Aber me het o weniger Sache-n-umenandere gschleipft und derfür hei's d'Möbel de o länger gha.
Item, es isch halt Aprilwätter gsi, wie öppe-n-alli Jahr. Me het sech mit Kaminfüür ghulfe, und wenn's Ein' am Abe tschuderet het, bim i z'Bett-Schlüüfe, su het me chly gleitiger gmacht als sünscht und het sech toll ygmummelet.
Si sy dänk öppe-n-acht Tag afange dusse gsi, su isch einisch der Papa Vilbrecht ga Bärn yne, und die Froue sy alleini gsi. D'Frou het geng no meh oder minder z' thüe gha mit Bovle-n-und Rangiere und het nit wyter uf ihres Töchterli gluegt. Ds Elisabeth oder Bethli, wie-n-ihm der Papa gseit het, isch tuusigs es hübsches Meitschi gsi, aber es capriziöses Chröttli. Das hei di junge Herre z' Bärn ganz guet gwüßt; aber deßwäge, hei si-n-ihm, oder villicht grad deßwäge, nit minder der Hof gmacht. Und ds Bethli het gar verwändt guet gwüßt, se-n-am Bändel ume z'füehre.
E nu, a däm sälbe Namittag isch es e chly voruse. Es het am Morge grägnet gha, und ds Grien isch no e chly naß gsi. Vo de Böume het's tropfet. Und nah Härd het's gschmöckt, gar herrlech. Über e Längebärg yne het d'Sunne gschine-n-uf die hällgrüene Chnöpf a de Böum, und 's het Eim dunkt, mi gsei's nume so wachse.
8 Jitz, was macht üses Bethli? Es het eigetlech welle ga blüemele. Viel isch zwar no nit davorne gsi; da und dert imene bosquet hei d'Anemone-n-usem Schatte füre güggelet, und de Züüne na het me d'Veieli gschmöckt. Ds Bethli isch dür d'Allee ab träppelet und het hinder d'Böum gluegt, und vo Zyt zu Zyt isch ihm e große Tropf vo mene-n-Eschtli ufe-n-Äcke-n-abe gfalle. Z'erscht het's nüt da druf g'achtet. Aber wo-n-ihm du so ne chalte Läcker über e ganze Rügge-n-abe gloffe-n-isch, het's doch du ds Näsi ufgha und i d'Böum ufe gluegt. Du chunt's ihn's du a, es well luege, was die Rägetröpf eigetlech für ne Chuscht heige. Und richtig, i allem Wyterträppele streckt üses Bethli sy Zunge-n-use, für d'Tröpf ufz'fasse. Aber si sy-n-ihm geng dernäbe gfalle. S'isch guet, het ihn's Niemer gseh däwäg. D'Mama würd' ihm e schöni Lätzge gä ha über d'Maniere. – Aber was wott me, der Möntsch isch ohni Maniere-n-eigetlech am wöhlschte.
Undereinisch, wo ds Bethli am wenigschte dänkt het, daß öpper umewäg sy chönnti, ghört es hinder sech im Grien loufe. Es schießt zsäme, chehrt sech um und gseht – dir chönnet ech kei Begriff mache, wie das arm Gschöpfli rot worde-n-isch – e junge Herr dür d'Allee yne cho. Und er isch scho ganz nach gsi und mueß es gseh ha, wie ds Bethli d'Zunge-n-usegschtreckt het. Es het ganz guet gseh, wie-n-er ds Lache verha het.
9 Höflech isch er uf ihn's zue cho, het sy große, ugattleche Näbelschpalter abzoge-n-und gseit: »Bonsoir, Jumpfer Vilbrecht, isch ächt der Herr Papa daheime?« – »Nei, er isch i d'Schtadt,« seit ds Bethli puckt. Es het sech halt geniert, und es het ihns g'ergeret, daß dä Herr ihns e so überrascht het. »Dir wüsset nid öppe, öb er bald ume chunt?« – »Nei.« – »Dörft i ächt nid e Momänt warte?« – »E warum nid?« – »Aber i möcht Ech nid geniere.« – »Dir genieret is nüt, weit Der yne cho?« – Wo ds Bethli das gseit het, isch es no einisch güggelrot worde; aber er het's du nid so g'achtet, wil es vor ihm här dem Hus zue gange-n-isch. Es het ne-n-i ds chlyne Salon gfüehrt, wo-n-e Glastüre gäge Garte gha het und es Fänschter gäge Hof. »Weit Der so guet sy und Platz näh?« seit's, und göb daß er öppis het chönne-n-antworte, isch es use-n-etwütscht und het d'Türe schön hinder sech zue ta. Eigetlech wär es no so gärn by-n-ihm blibe, vowäge-n-er isch e prächtige Kärli gsi, groß und schtattlech, und Farbe het er gha wie Milch und Bluet und glänzigi, liebi Ouge. Ds Bethli isch aber nit öppe zur Mama gange, ga säge, es syg e Visite da.
Der Gascht – es isch e Herr Landorfer vom Schteinibach gsi – isch im Sääli langsam umetrappet und het gluegt, was a de Wände hanget. Das Sääli isch no na der alte Mode möbliert gsi und 10 nid, wie's öppe hüttigstags a de meischte-n-Orte-n-isch, mit Möbel und Sache gfüllt, daß me sech nit zwöi mal drinne cha chehre, oder me heig mit dem Chuttefäcke zum Wenigschte-n-es Meißener-Vaseli umgworfe-n-und mit dem Ellboge zwöi Bronce-Döggeli abegwüscht. Aber nätt und heimelig isch es einewäg gsi. A de Wände sy-n-es paar Ölportraits ghanget und dernäbe zwe alti Chupferschtiche – änglischi Roß i abgschabete Guldrahme-n-und druffe d'Visitecharte vo-n-es paar wohlhabende Fliege. Di Roß het der Herr Landorfer lang, lang agschtuunet, und doch isch er apparti e kei Rösseler gsi. Nachhär isch er lang vor em Chachelofe blybe schtah und het di schröckleche blaue Doggeli und Landschäftli agluegt, wo uf jeder Chachle sy gmalet gsi, und doch het er mit dem beschte Wille nüt Schöns chönne finde-n-a dene Hafnergmälde. He nu, i gloub, wenn me ne gfragt hätti, was er da gseji, er hätt's gwüß nid chönne säge. I Gedanke het er äbe ganz öppis anders gseh – ds Bethli. Das het ihm zthüe gä. Nid daß er's hütt zum erschte mal gseh hätti, bewahr nei; er het's scho mängisch im Schtille bewunderet – aber äbe geng nume-n-im Schtille. Äs het allwäg no nüt dervo gmerkt gha, vo wäge der Ruedi Landorfer isch e schüüche Möntsch gsi und het bi de mondaine Lüte nie rächt zueche dörfe, und das het ne mängisch 11 duuret. Wo-n-er du hütt i ds Oberried gange-n-isch, für mit dem Herr Vilbrecht ga z'rede wäge politische Sache, het's ne jedesmal e so um ds Härz gramüselet, wenn ihm z'Sinn cho isch, er chönnti de der Jumpfer Elisabeth begägne. Und richtig, wo-n-er du e so a se-n-a glosse-n-isch, isch's ihm grad gsi, wie wenn ihm öpper e Box i d'Mage-Gäget gä hätti. E chly gschpässig het er allwäg dry g'luegt.
Wo-n-er du im Sääli gwartet het, isch ihm du allergattig düre Chopf gange. Der bündig Bscheid vom Bethli het ihm e neue Schtupf gä und er het dänkt, für ihn syg allwäg da nid viel z'mache. Er isch rächt höhn und de wieder truurig worde, wenn er dra dänkt het, wie anderi jungi Herre, dene-n-är i mängem Punkt wyt über gsi isch, bi de Patriziertöchtere viel lieber gseh worde sy als är, bloß will si e chly besser hei gwüßt z'schwätze-n-und z'tanze-n-und z'chüderle. Ds Bethli isch juscht e so eis gsi, wo druf gluegt het, öb Eine-n-e chly sech wüssi z'chehre-n-und z'dräje-n-im Salon. Es het sech als Barettli-Tochter gschpürt wie keis Anders. Das het sech der Herr Landorfer jitz Alles wieder überleit. Und doch het er's nid welle-n-ufgä und het sech vo Zyt zu Zyt gseit: »Wart nume, Meitschi, du murbisch de villicht no.«
So het er nah-ti-nah di blaue Helgeli am Ofe düregmuschteret gha und isch zum Fänschter füre. 12 Z'erscht het er dür d'Glastüre-n-i Garte gluegt, i di längi, schattigi Allee, und derby dänkt, es syg doch e schöne Landsitz da und nume-n-es einzigs Chind i der Familie. Dermit sy syni Gedanke scho wieder uf ds Bethli cho, und, wie wenn er däm Gedanke wett wehre, chehrt er sech um und luegt dür ds andere Fänschter, und was gseht er? – Am Börtli obem Garte schteit ds Bethli hinder em Gschtrüpp und chehrt sech hurtig um und düßelet dür di blutte Lilabüsch dervo.
Ihm isch ds Bluet wieder i Chopf gschosse, und er isch e Schritt hindere-n-Umhang. Aber gseh het er's doch scho, wie dem Bethli d'Backe rot worde sy. – »Am Änd bi-n-i doch nid ganz e so dumm dranne, wie-n-i gmeint ha,« seit er i Gedanke zue sech und wott wieder düre-n-Umhang güggele. Da geit d'Türe-n-uf, und yne chunt der Ratsherr Vilbrecht, e schöne, eltere Herr, und seit: «Bonsoir, mon cher Rodolphe........»
Es het gfyschteret, und dem Ratsherr sy Visite-n-isch scho lang furt gsi. I der Äßschtube-n-isch uf em Tisch, mitts zwüsche blau blüemelete Täller und Tasse-n-e währschafti Öllampe gschtande-n-und het müetterlech, heimelig uf e bruune Tisch abe gschine. A der einte Syte vom Tisch isch d'Frou Ratsherri gsässe-n-und het amene shawle ghäägglet. Linggs vonere het uf der servante der Theechessel gsühnet 13 und gsuret und rächts näbe sech het si es höchbeinigs Arbeitschörbli gha, i däm sech langsam, Ruck um Ruck, ds wullig Chlungeli dräit het.
Ohni vo der Arbeit ufz'luege, seit namene Chehrli d'Mama: »Mimi, gang rüef dem Papa, ds Züseli richtet gloub a.«
Ds Mimi – so het nämlech d'Frou Vilbrecht ihrem Töchterli gseit – isch im Fyschtere-n-am Fänschter gsässe-n-und het ds Büüßi uf der Schoos goumet. Es isch ufgschtande, het ds Büüßi a Bode gschtellt und isch use gange. Ds Büüßi het verschtuunet umegluegt und e grüüsleche Buggel gmacht. Nache-n-isch es gäge d'Frou Ratsherri zue, het mit em Chopf es paarmal a-n-es Schtuelbei gmüpft und isch der Frou am jupon umegschtriche. Si het sech desse nüt g'achtet und wyter ghäägglet.
Undereinisch chunt ds Züseli yne mit nere-n-Omelette-n-und brüelet: »E di wüeschti Chatz! Wotsch abe psch, psch!« D'Frou isch erchlüpft und luegt; aber ds Büüßi isch scho uf und dervo gsi. »Was het si gmacht?« – »He uf em Tisch ghocket isch si und het der Anke-n-abgschläcket, di Täsche.« – »Nei gwüß. Nimm ne-n-use-n-und tue ds Wüeschte-n-abschnyde.« Ds Züseli het der Anke gnoh und isch gange. D'Frou isch ufgschtande, het d'Arbeit und ds Chörbli uf d'Syte tha und het i der große gäle grecque der Café abrüiht.
14 Underdesse-n-isch ds Bethli zum Ratsherr ufe, het hübscheli d'Türe-n-uftha und dem Papa welle säge, ds Zabe syg de ufem Tisch. Aber er het ihm nit Zyt gla. Chuum het er's ghört yne cho, het er gseit: »I chume, i chume, i chume.« Und mit de Füeß het er gscharret, aber süscht e kei Wank tha, sondere nume descht gleitiger afah schrybe. Ds Bethli het das gkennt. »Ds Zabe-n-isch de ufem Tisch, Papa.« »I chume, i chume,« het er g'antwortet aber geng wyter gschribe, und sy großi Gänsfädere het ufem ruuche Papier gyxet und g'chrauet, me het schier nit dörfe lose.
Ds Bethli het gmerkt, daß es einschtwyle nüt cha usrichte und isch wieder abegange, i d'Äßschtube. »Wo blybt er o?« het d'Mama gfragt. »Er chaflet amene Brief,« antwortet ds Bethli. »Mimi!« D'Mama het es böses Gsicht gmacht, wil si's nid het chönne lyde, wenn ihres Töchterli e so grobi Redesarte gfüehrt het. Aber im Schtille het si doch ds Glyche-n-epfunde, wie ds Bethli. Der Ratsherr isch i der letschte Zyt geng z'schpät zu allne Mahlzyte cho, und das het se-n-afange glängwylet. Gäge-n-anderi Lüt isch er je länger descht pedantischer worde; nume bi sich sälber – so het es se dunkt – laj er gärn füfi la grad sy. Vor luter politisiere-n-und schtudiere-n-isch der Herr Vilbrecht syne Nächschte längwylig worde.
15 He nu, ändlech het ne der Hunger doch du o zueche tribe, und er het mit Appetit yghoue. Ds Gschpräch isch währed dem Zabe-n-emel o uf e Herr Landorfer cho, und der Ratsherr het gseit, es syg e scharmante junge Ma, dä Ruedi Landorfer. »Er lost emel o, was me seit.« – Ja, das isch dem Herr Vilbrecht schier ds Wichtigschte gsi, daß me-n-ihm glost het. Ds Bethli het nüt gseit.
Nam Zabe-n-isch me-n-i ds Salon gange. D'Froue hei g'arbeitet und der Papa het zu ihrem gheime Schräcke-n-es Buech vom Jean Jacques Rousseau greicht, und öb si hei welle lose-n-oder nid, het er ne vorgläse-n-und zwüsche-n-yne poletet und gredt, wie wenn er vor em große Rat schtüend. Er het sech nid gärn la underbräche, und drum isch der Abe mängisch vergange, ohni daß me-n-öpper anders het ghört Lut gä als der Herr Vilbrecht. Aber di Froue hei sech gwüßt z'hälfe. Si sy de albe bi Zyte-n-i ds Bett und, wenn dem Ratsherr niemer-meh glost het, su het er de o gschwige-n-und isch o i ds Bett gange.
Wo-n-ihm du hütt ds Bethli ds Guetnachtmüntschi uf syni blitzblank rasierte Backe git, seit er : »I mueß morn i d'Schtadt; wotsch mitcho?« Ds Bethli het sech nid lang bsunne. »Allwäg chume-n-i; no so gärn.« – »Aber mir sy de halt nid allei, weisch,« meint du der Papa no. – »Ja, wär chunt 16 de no?« – »E bhüetis, erchlüpf nume nid, der Ruedi Landorfer.« – »Ach.« – »Eh was wett dir dä z'Leid thue?« – »Mira.« – »Gang rüef jitz no dem Köbi.«
D'Jumpfer Elisabeth isch der Gutschner ga rüefe-n-und het guet Nacht gseit.
»Köbi,« seit der Ratsherr, »du muesch morn am Morge-n-aschpanne ; i wott i d'Schtadt.« – »Rächt so, Herr Ratsherr, um weli Zyt?« – »Am halbi zächni; aber jitz söttisch no zu ds Herr Landorfers übere mit däm Brief.« Der Köbi isch gange.
Wo si du allei gsi sy, der Herr Vilbrecht und sy Frou, seit die: »Was isch jitz das o für ne Märit mit däm Ruedi Landorfer?« – »Afin,« antwortet der Ratsherr, es isch e scharmante Ma. Wenn mer ds Läbe hei, su wei mer über ds Jahr, bi der Burger-Bsatzig a ne dänke. Es lat sech öppis mache-n-us ihm.« Dermit het der Herr Vilbrecht ds Liecht gnoh und isch gäge sy Schlafschtube zue. »E scharmante Herr,« het me no einisch ghört us em fyschtere Gaug, und druuf het e Türe gschletzt, und es isch schtill blibe. »Afin,« het d'Frou Ratsherri halblut gseit, het ihri Arbeit dänne tha, und, wo der Köbi vom Schteinibach ume cho isch, het me niene meh Liecht gseh.
17 2.
Me fahrt ga Bärn, und d'Ratsherre wädele mit de Zöpf.
Z'morndrischt, scho bald nam déjeuner het's glütet, und der jung Herr Landorfer isch erschine. Währed der Ratsherr no i sy Schtube gange-n-isch, für sy Zopf und d'perruque-n-i d'Ornig z'thue, het d'Frou Vilbrecht ihrem Töchterli d'Kommissione-n-ufgä. Z'erscht het es sölle ga Brodierwulle choufe-n-am Wybermärit, und de ga Schulthessebrödli bschtelle bim Pfischter und no allerhand anderi Sache-n-und de z'letscht no zur Frou Houpmänni Tribolet ga ne Visite mache; si isch d'Gotte vom Elisabeth gsi.
Der Herr Landorfer het zueglost und dänkt, das guete Chind müeß no-n-es bravs Gedächtnis ha, für vo däm allem nüt z'vergässe.
18 Ändlech isch der Herr Vilbrecht abe cho, schön agleit mit mene bluemete gilet und mene subere jabot. D'Frou het ne mit mene gwüsse Wohlgfalle-n-agluegt – si het Freud gha, wenn er so tiré à quatre épingles erschine-n-isch. Der Köbi het agschpannet gha und isch mit dem char-à-banc vor d'Hustüre gfahre. Me het nid guet chönne chehre-n-im Hof, der Wage-n-isch gäge linggs ufgange, und drum het er dem Hus der Rügge gchehrt, so daß me drum-ume müeße het, für yz'schtyge. Di ganzi Gsellschaft isch im Gänslimarsch ume Wage-n-ume, und ds »Jeanetti« het verwunderet hindere gluegt, wo-n-es das Glöuf ghört het. Der Köbi het ds Schprützläder ewäg gnoh, und ds Züseli het es chauffe-pieds yne ta. (Der Herr het gärn chalti Füeß übercho bim Fahre.) Du het me du ds Bethli ynegschoppet und ihm d'paniers vo sym Rock rangiert, und du seit der Ratsherr zum Herr Ruedi Landorfer «S'il vous plait». D'Jumpfer Elisabeth rütscht ganz i vordere-n-Egge, damit ere-n-emel ja der Fahrgascht nid öppe-n-uf ds jupon sitzi. Aber b'hüetis. Da het der Papa scho derfür gsorget. Kategorisch het er sym junge Fründ der Platz im hindere-n-Egge-n-agwise, und, wo-n-er drinne gsi isch, isch der Ratsherr uf ds Trittbrätt gschtande, het mit beide Hände hindere greckt, d'Chuttefäcke-n-use-n-anderezoge, sech umdräit und mit mene Süfzer 19 sy schtattleche corpus mitts zwüsche di junge Lüt yne plaziert. »Eh, bien, nous voilà,« het er gseit. Der Köbi het ufem Bock gschnaltzt und dem »Jeanetti« gä z'verschtah, daß es süferli gäge Bärn zue söll.
Schier zur glyche Schtund, wo der Ratsherr mit syne Lüte daheim abgfahre-n-isch, isch dür ds obere Tor z'Bärn e-n-andere char-à-banc usegfahre. Dert drinne sy zwe ehrwürdigi Herre gsässe, der eint e chlyne, magere, mit stächige-n-Ouge-n-und läbhaftem Usdruck, schier e chly närvös i de Bewegunge. Daß es e hableche Ma isch gsi, das het me-n-a syne Chleider gseh, a der schöne breloque, a de Fingerringe-n-und der prächtige, guldige Schnupfdrucke, wo-n-er flyßig bruucht het. Aber dernäbe – mueß me säge – het er e chly ghotschet usgseh. Ds jabot und ds gilet si voll Schnupf gsi und nid grad am süberschte. Aber tadellos isch sy Frisur gsi, sträng à la Louis XVI, und a de Maniere het me däm Herr agmerkt, daß er e fyni Schuel düregmacht het. Das isch der alt Herr Emanuel Landorfer vo der Schoßhalde gsi, e-n-Unggle vom Ruedi Landorfer. Sy Cumpan isch e Ma i de füfzge gsi, dick, bhäbig und fründlech. I sym Gsicht het e dicki Schtumpfnase thronet, und d'Ouge hei öppis schtobers gha, will er churzsichtig gsi isch. Aber i däm Gsicht isch nie kei Schatte-n-ufcho. Der Herr Wyß het geng fröhlech dry gluegt. I der Hand het er e 20 grüüslechi lorgnette gha, so-n-es Ding wie ne-n-umgchehrti Schääri mit kreisrunde Gleser. Dir hättet eis glachet, wenn der dä gseh hättet, wie albe di dicki Nase zwüschem Gäbeli vo der lorgnette füregüggelet het.
Die beide Herre sy gueti Fründe gsi. Der Herr Wyß isch no Mitglied vom Große Rat gsi, der ander het nume no hinder de coulisses gschumpfe, aber de descht unverblüemter. Der Herr Wyß het albe sym Fründ müeße ga brichte, was so gange-n-isch i der Regierung, und de het er de mängisch zum Dank e schüzlechi Usfägete-n-erwütscht. Hätt's ne nid glächeret, so wär' er nümme so mängisch i d'Schoßhalde-n-use gange. He nu, am Abe vor däm Tag sy si emel o zsäme cho, und der Herr Wyß het gwüßt z'erzelle, daß der Herr Vilbrecht allerhand neui Idee-n-im Chopf heigi und der Meinung sygi, me sött a politischi Reforme dänke, damit nid a mene schöne Tag der neu Geischt über ds Volk grati und di alti Republik über e Hufe wärfi. Bhüetis, bhüetis, was het das für nes Lamento gä. »Das chunt nid guet,« het der Herr Landorfer gseit, dä donners Fädi wott mit dem Pflueg vo de Jakobiner z'Acher fahre, du wirsch de gseh, wie das chunt. Il faut que nous résistions à cette cochonnerie de toutes nos forces.« »Er meint's guet, er meint's gwüß guet,« het der Herr Wyß ygwändet, aber i 21 förchte . . .« »Ja, ja, 's het scho mänge gmeint, er mach öppis gschyds und er gsej heiterer als anderi Lüt,« isch ihm der Herr Landorfer i ds Wort gfalle, »mais n'oubliez pas: mundus regitur dei providentia et hominum confusione. Nei my Liebe, no morn wei mer ga Bälp mit dem Fädi ga z'Bode schtelle.« Das hei si du beschlosse, und der Herr Landorfer het sy char-à-banc la aschpanne, het der Fründ Wyß greicht und isch mit ihm gäge ds Oberried use gfahre.
Underwägs het der Herr Wyß la verlute, der Herr Vilbrecht schtudieri flyßig der Jean Jacques Rousseau. »Äbe, da hei mer's, thät dä lieber de-n-erfahrene Lüte lose, als settigi sottises z'läse«, het der Herr Landorfer gfunde, »dä Rousseau isch e canaille.« Grad gar viel gredt hei si du nümme-n-uf der Fahrt.
Ihre char-à-banc isch o gäge linggs offe gsi, und drum hei si uf ds Chilchefäld übere gluegt und dem Weschte, us däm dennzumal alles Schlächte cho isch, getroscht der Rügge g'chehrt.
Der Herr Vilbrecht und syni Lütli hei de juscht gäge Weschte gluegt, und si sy no keini hundert Schritt vo daheime gsi, su het der Ratsherr afah schwadroniere-n-und polete-n-über d'Schtaatsverfassung. »Me cha mer säge, was me will, e fyne Chopf isch er halt doch, dä Rousseau.« Der Ruedi 22 Landorfer und ds Bethli sy müüslischtill blibe, und der Herr Vilbrecht het sech gfreut ob der Andacht vo dene brave junge Lüt. Das het ne no encouragiert, und er het je länger descht yfriger afah schwadroniere. Mängisch het er längs Bitze der Zeigfinger vor syr Nase-n-ufpflanzet gha und mit de-n-Ouge gredi use glotzet, wi wenn er sy Wysheit am Gurte tät abläse. Aber wenn er öppe gmeint het, syni Begleiter lose-n-ihm so brav, su isch er übel brichtet gsi, vo wäge die hei ne la dampe-n-und dampe-n-und hei hinder sym Rügge Blicke gwächslet, Blicke – i säge-n-ech, we me die gseh het, su het me gwüßt, was es gschlage gha het. Bald isch ds einte rot worde, bald ds andere, und z'letscht hei beidi dänkt, es syg gschyder, der Papa dampi druflos, süsch hätte si beidi vor Verlägeheit nit gwüßt, was sech säge.
Z'mitts am Sandrainschtutz, wo der Papa grad zu-n-ere neue tirade-n-agsetzt het, etwütscht ihm sy tabatière-n-und fallt uf d'Schtraß. »Sapperlot«, het er sech underbroche, «arrêtez, Köbi, j'ai perdu ma tabatière, ouvrez!»
Währed der Ratsherr sy Schnupfdrucke-n-ufliest und mit dem Naselumpe-n-abwüscht, chunt richtig e charge-à-banc der Schtutz uf und fahrt hinder däm vom Herr Vilbrecht düre. I däm Ougeblick ghört me grad us däm Wage-n-es mörderlechs Gschimpf 23 über e Jean Jacques Rousseau. Der Herr Vilbrecht het richtig uf der Schtell errate, wär es isch, het syni Lütli la sy und isch dem andere Wage nache gschprunge. »Naturellement, c'est toi«, het er i char-à-banc yne brüelet. »Das ha-n-i doch dänkt.« »Ah le voilà«, het's drus g'antwortet, »mer sy ufem Wäg zu dir, Fädi, ma foi, i mueß der cho der Chopf wäsche.« – »So? für was?« – Nid drü het me chönne zelle, so sy di beide Herre wie d'Güggle-n-ufenand gfahre; der HerrVilbrecht isch uf der Schtraß gschtande-n-und het i Wage-n-yne gschimpft, und der Herr Landorfer het usem char-à-banc use gwätteret. Der Herr Wyß isch dernäbe gsässe-n-und het glachet, daß es ihm sy dicke Buuch gschüttlet het. Dene beide Kampfhähne sy vor Ufregung d'Zöpf schier z'Bärg gschtande-n-und hei gwädelet, daß es e Freud isch gsi zuez'luege.
Underdesse-n-isch es im andere Wage ziemlech schtill zuegange, aber nid längwylig, und am Abe het der Köbi i der Chuchi zum Züsi gseit: »Züseli, i weiß öppis« und schlimmi Öugli derzue gmacht.
»Afin, my Liebe«, het der Herr Vilbrecht sym Gägner i Wage-n-yne brüelet, »mer lyde-n-am marasmus senectutis z'Bärn.« »Nei, Fädi«, het's use g'antwortet, »a Ghirnerweichung, Johann, fahr wyter!« Und die beide Herre, wo z'visite hei welle, sy wyter gfahre-n-über Bälp und d'Hunzikebrügg i d'Schoßhalde.
24 »Es wird sech zeige, wär necher a der Ghirnerweichung isch, mir oder si«, het der Herr Vilbrecht brummlet, e Pryse het er gnoh, isch ygschtige-n-und ga Bärn gfahre. Der sälb Tag isch nit guet meh gsi, Chirsi z'ässe mit ihm.
Vo denn ewäg isch zwüsche der Schoßhalde-n-und dem Oberried meh oder weniger Chriegszueschtand gsi. Im Grund gnoh, wäre di beide Herre gar nid so wyt use-n-andere gsi i ihrne-n-Ansichte. Aber d'Opposition vom andere het e jede geng tiefer i syni Idee-n-yne tribe, und me het sech je länger, descht weniger meh welle verschtah. Di beide Herre sy no einisch i der Schtadt ufe-n-andere platzet und sy füfezwänzgmal di ganzi Chramgaßloube-n-ufe-n-und abe gloffe, und wenigschtes füfzigmal sy si blybe schtah und hei enandere-n-abrüelet, d'Schnupfdrucke sy läär worde, und di letschti Pryse hei si no brüederlech zsäme teilt; aber nachhär sy di diplomatische Beziehunge-n-abbroche worde.
Füre Ruedi Landorfer isch d'Situation gar nid liecht gsi. Uf der einte Syte het er müeße der Herr Vilbrecht warm bhalte, dä derzue bi der Amtsbsatzig no öppis het z'bedüte gha, und uf der andere Syte het er müeße Sorg ha zum Unggle Mäni, desse-n-einzige-n-Erbe-n-er het sölle wärde. Für dä jung Ma isch es vo großem Vorteil gsi, daß di beide Güggle nümme sy zsämecho. Begryfet, was 25 söll me für nes Gsicht mache, wenn zwe enandere-n-i d'Haar fahre, me mueß derby schtah und möcht's mit keim verderbe? – Chöme si nid zsäme, so cha me hüt dem einte und morn dem andere ga däsele. – So het's der Ruedi Landorfer gmacht, und er het derby so-n-e-n-Art diplomatischi Schuelung übercho.
Zur glyche Zyt isch i der Regierung ungfähr ds glyche vor sech gange, i chly größerem Schtyl. Me het o zangget, öb me well dem Zug vo der Zyt nahgä oder sech hinderem alt Bewährte verschanze. Me het sech o je länger, descht weniger meh verschtande, und wo du der Find cho isch, so isch me leider nid eis gsi, und drum het's bi allem guete Wille müeße fähle.
Het der Ruedi Landorfer sech müeße wüsse z'hälfe zwüsche dene beide Herre, so het er o müeße sech z'sämenäh, für bi der Jumpfer Elisabeth geng i Gnade z'blybe. Es het frylech scho ygschlage gha bynere, und si hei's je länger, descht besser zsäme chönne. Nume het das Töchterli 's gar gärn gseh, wenn anderi Herre-n-ihm o schön ta hei. Si isch halt äbe-n-es Chröttli gsi, jung, läbig und luschtig und derby e chly lunnisch.
26 3.
Me schwänzt d'Predig und mueß doch dry.
Die junge Bärner thüe Byfall schwyge, und es arms Mannli git ne-n-e Lätzge.
Was Wunder, wenn under settige-n-Umschtände-n-üse Fründ schier jedem gsellschaftleche-n-Anlaß mit nere gwüsse-n-Urueh etgägegseh het? Bald het er müeße förchte, er grati zwüsche di beide Kampfhähne-n-yne, bald het er sech müeße wappne, für sech der Besitz vo sym Schatz z'sichere. So isch bald e kei Morge meh abroche, a däm nid irged es Wülkli däm plagte Ma der Himmel e chly trüebt hätti.
27 Es isch mittlerwyle höch Summer worde. Der Heuet isch übere gsi und d'Chornfälder sy gäl worde. Uf der Sunnsyte het me scho g'ärntet. Da chunt amene schöne Namittag der Houpme Lombach i Schteinibach use cho z'ryte, für sym Kamerad Ruedi cho z'säge, si heige-n-es pic-nic uf d'Bütschelegg verabredet und är wärdi pärse o erwartet derby. »Jä, wär chunt de da alles mit?« fragt der Ruedi. – »He wär öppe? Alles, was loufe cha.« Bald het er use g'chloubet gha, daß jedefalls ds Bethli o chömi. Der Ruedi het emel afange zuegseit und dänkt, me chönn de geng no luege. Verschproche het er sech einschtwyle no nid viel, vo wäge-n-i großer Gsellscheft isch's ihm nie rächt wohl gsi, will er nid gärn vor andere Lüte der Hof gmacht het, und doch het er bi der Glägeheit under keine-n-Umschtände ds Fäld andere dörfe-n-überla. Grad juscht der Fritz Lombach isch e beliebte Gschpaßvogel gsi, wo eim gärn e Schtreich gschpielt het. Afin, mer wei luege«, het üse Fründ dänkt und het dem Houpme Lombach verschproche, er well sech de am Sunntig mit der Jumpfer Elisabeth aschließe. Das het ihm nämlech ds Beschte vo allem gschine, daß er mit sym Schatz het sölle-n-uf d'Gsellscheft vo Bärn warte. Nid fuul, isch er no am glyche Namittag zu ds Vilbrechts übere-n-und het d'Jumpfer Elisabeth yglade. Er het mitere-n-usgmacht, 28 si welle de öppe-n-am sibni am Morge scho gäge-n-Änglischbärg ufe-n-und dert uf di andere passe. D'Frou Vilbrecht het gfunde «qu'il ne serait pas du tout nécessaire de partir de si bonne heure»; aber der Ratsherr und di beide Junge hei se gwüßt z'überzüge, daß das nüt z'früech sygi. Der Ratsherr het schlimmi Ouge gmacht und uf de Schtockzänd glachet. Für dem Fründ Ruedi z'Hülf z'cho, het er syr Frou verschproche, er gang de mit bis gäge-n-Änglischbärg. Das het üse Ruedi nit verdrosse, vowäge-n-er het dänkt, är und ds Bethli chöme de scho e chly flingger der Bärg uf, als der Ratsherr.
Der jung Herr Landorfer het sech völlig müeße zsämenäh, keini Luftschprüng z'tue, wo-n-er hei gange-n-isch. D'Ussichte für e nächschte Sunntig hei-n-ihm jitz so günschtig g'schine, daß er alli Schwierigkeite für e Momänt drob vergässe het.
Der ander Tag isch er zu sym Unggle Mäni i d'Schoßhalde ga ne Visite mache-n-und isch, wie gwöhnlech, gar guet epfange worde. Si sy z'säme-n-im peristyle gsässe-n-und hei politisiert, und dem Unggle-n-isch je länger descht meh ds Härz ufgange-n-ob der Überyschtimmung vo de-n-Ansichte. Es syg doch nid ganz alles us mit dene junge Lüt, het er dänkt, und dem Ruedi het o ds Härz glachet ob der guete Luune vom Unggle. »Wenn i ne 29 nume bis a sys sälig Änd e so warm bhalte chönnt«, het er unwillkürlech müeße dänke. Das isch zwar nid schön, wenn e so jungi Lüt geng nume-n-a ds sälig Änd vo de-n-eltere Verwandte dänke; aber was weit der? Das sy halt e so sündlechi Begierde, dene bsunderbar es Härz zuegänglech isch, i däm sech e Schatz ygnischtet het. I settige Zyte dänkt me gärn a di wyteri Zuekunft. Dem Ruedi Landorfer mueß me no apparti verzieh, wenn er a däm schöne Summermorge Zuekunftsmusik ghört het, vowäge-n-es isch bi'm Unggle Mäni gar e so yladend gsi. D'Sunne het warm uf ds pent-à-l'air gschine-n-und het dür d'Rose-guirlandes grälli Liechter i ds peristyle gworfe, wo i jedem Egge-n-e-n-étagère voll prächtigi geranium gschtande-n-isch. Uf em Schtägegländer gäge Garte sy blüejendi cactus und wyß-grändleti aloës gsi. Beji und papillons sy umegschwärmt, und ab und zue isch e dicke, schwarze Hummel a der Dili vom peristyle-n-ume gschtürmt, wie wenn er müeßt cho luege, öb der Jibser sy Sach rächt gmacht heig. Dusse-n-im Garte het der Schprützbrunne glychmäßig plätscheret, und wie Schtärnli sy d'Tröpfli us em Wejerli ufgumpet, uf di breite capucines-Bletter, wo mit hunderte vo rote, sametige Blueme-n-e dicke Chranz drum-ume gmacht hei. Keis Lüftli isch gange, und uf de Schpinnhuppele zwüsche 30 de Roseschtöck sy no d'Toutröpfli wie Diamante ghanget. Im Hof hinderem Hus het der Gärtner Grien grächet, und albeneinisch het me vo der Schüüre här es Huhn ghört gaggle; sünsch isch es e so schtill gsi, wie uf nere-n-Alp. Und das isch ds Hei gsi vomene-n-alte, versuurete Junggsell! »Nei, nei, wie schad«, hätti Jede müeße säge, »da ghört es nätts Froueli dry, fröhlichi, jungi Lüt.« Der Ruedi het scho lang nüt meh gseit, und währed der Unggle druuf los dampet het, het er i Garte-n-use gschtunnet. Ändlich dunkt's der alt Herr, sy neveu losi nümme rächt uf ihn, nimmt d'tabatière chrampfhaft i d'Hand und chlopfet dermit uf e Tisch, daß der Ruedi zwägschießt. «Est-ce que tu aimerais voir mes roses?» seit der Unggle-n-und schteit uf. «Eh oui, très volontiers, mon oncle», antwortet der Ruedi. Er isch froh gsi, syni Bei e chly z'schtrecke-n-und es paar Schritt z'tue. E Gang düre Garte het ihm Glägeheit botte, sech mit es paar schöne Komplimänte-n-über d'Rose bi'm Unggle no meh i Gnade z'setze. Vor mene Prachtexemplar gloire de Dijon blybt der Unggle Mäni schtah, nimmt e Haltung a, wie wenn er ds Modell für sy Schtatue wett adüte-n-und seit: «Voilà la pièce de résistance, as-tu jamais vu une pareille fleur?» Mit syr dünne, chnochige Hand het er di Rose vo unde sorgsam 31 berüehrt und se-n-e chly glüplt. Der Ruedi het zu mene fyne Komplimänt usgholt und isch vor Reschpäkt e halbe Schritt z'rückgange; aber zu Wort isch er nid cho, vowäge-n-i däm Ougeblick het die wunderbari Rose-n-ihres Houpt gneigt und sech i ne Räge vo Bletter ufglöst, die dem Unggle-n-über die närvösi Hand abe gfalle sy. «Ah diantre», entfahrt's dem Unggle, – «sic transit gloria.....» «de Dijon», schnellt der Ruedi derzwüsche, verwunderet über sy eigeti Schlagsertigkeit. – »Ah famos – famos!« meint der Herr Landorfer, und der Ruedi het mit Wohlgefalle bemerkt, daß er mit sym bon-mot wieder umene halbe Schueh gschtige-n-isch. Dermit isch er aber o z'o-berscht uf der Leitere gsi, ohni no e-n-Ahnung dervo z'ha, wie gschwind me wieder abe chunt. Im Wyterträppele nämlech faht er a, dem Unggle z'erzelle, daß uf e künftige Sunntig es großes pic-nic projäktiert sygi. Er het nume nid Zyt gha, zsäge, was är de derby well, so blybt der Unggle schtah, dürbohret ne mit syne schtächige-n-Öugli, zieht d'Braue z'säme, daß es schier gschprätzlet het drinne, und seit mit mene chreftige Griff na Ruedis mittlischtem Giletchnopf: »Comment? – Dimanche prochain? – A huit heures déjà?« – »Mais pourquoi pas, mon oncle?« – »C'est inouï ça! – Et le sermon? – Est-ce un exemple pour les classes 32 inférieures?« – »Mais une seule fois dans l'été! – Il faut pourtant profiter du beau-temps«. – »Ah, mon neveu, j'espère que tu respecteras mieux les bonnes traditions de tes ancêtres et que tu ne prendras pas part à cette fête extravagante – hein?« Der Ruedi isch sech vorcho, wie ne Muus imene Schrubschtock. Es het ne dunkt, jitz müeß er entweder der Unggle mit allem, was hinder ihm gschtande-n-isch, la fahre oder d'Jumpfer Elisabeth. Er het e schüüche Versuech gmacht, dem Unggle Mäni by z'bringe, daß es öppe no kei Todsünd sygi, wenn me amene so schöne Sunntig d'Predig schwänzi. Aber da isch er erscht rächt zwäris dry cho und het für guet gfunde, der Rückzug azträtte. Me chönnt ja de bim Predikant z'Zimmerwald z'Predig, het er vorgschlage. Aber mit däm isch er o wieder a Lätze cho. Ds schlächte Byschpiel syg mit däm no nit ufghobe, het der Unggle gmeint, und si wärde-n-emel nid i der Schtadt welle-n-usposuune, si gange ga Zimmerwald z'Predig, das gloubte-n-e ja die dümmschte Lüt nid. Z'letscht het dä guet Ruedi kei andere-n-Uswäg meh gwüßt, als dem Unggle z'verschpräche, er well sys Müglechschte tue, für ds pic-nic uf ne-n-andere Tag z'verschiebe. Nume-n-uf die Manier isch's ihm glunge, der guet Effäkt vo der Visite no häb-chläb z'rette. Damit ihm's der Unggle-n-emel ja gloubi, 33 het er la ufzöume-n-und isch, anschtatt über d'Hunzikebrügg, wie-n-er im Sinn gha het, schnuerschtracks gäge d'Schtadt zue gritte.
Dert trifft er grad der Houpme Lombach a, und ohni sech lang z'bsinne, chlagt er ihm sys Leid. Dä het ne-n-usglachet und gfragt, was de ds pic-nic dä alt Chracher agangi. Si bruuche dänk dä nid ga z'frage. – Bi mene Haar wäre die beide no hinderenand cho. Der Ruedi het im Schtille scho ds ganze pic-nic i ds Pfäfferland gwünscht, da chunt der Ratsherr Wyß derzue und fragt, was si z'zangge heige. Wo si-n-ihm erzellt hei, was gange-n-isch, faht dä häll uf afah lache-n-und seit: Eh bhüetis, das wird nid so gfährlich sy, Herr Landorfer. Loset, i weiß Ech e guete Rat. Ladet dir Eue-n-Unggle zu däm pic-nic y. Er wird sech de scho anders bsinne. Lueget, i kenne-ne. – Wüsset Der was, i will sälber zue-n-ihm.« – »Bravo! das isch e famosi Idee«, seit der Houpme Lombach, »das git e Mords-Jux; i chume grad mit, Herr Wyß«. »I troue däm nüt«, meint der Ruedi, »aber afin, er gseht emel de, daß i Wort ghalte ha. Wär weiß, villicht tuet's ihm de no wohl, wenn er yglade wird. Aber machet ne de nid no uwirscher.« »Nei, nei, häb nume nid Angscht,« tröschtet der Houpme Lombach, und währed der Ruedi dem 34 Schteinibach zuegritte-n-isch, sy di beide-n-andere-n-i d'Schoßhalde gange, zum alte Herr Landorfer.
Ds Meitli het di beide Herre-n-i ds Kabinett vom Herr gfüehrt. Der Herr Landorfer isch am Schrybtisch gsässe, wo si uf der Schwelle-n-erschine sy. I-n-aller Yl leit er sy großi Gänsfädere-n-ab und schteit uf, für di Visite mit nere gwüsse Fyrlechkeit z'epfah. Der Herr Wyß, als alte Husfründ, het der Houpme Lombach vorgschtellt, und dä het alli Höflechkeit, die-n-er bi der Garde z'Paris het glehrt gha, i ds Fäld gfüehrt und der Herr Landorfer i ne settigi Fluet vo Liebeswürdigkeite dünklet, daß er ganz verläge worde-n-isch. D'Yladung volländs het der Herr Lombach i nere so ynähmende-n-Art gwüßt vorz'bringe, daß der alt Herr mit syne Prinzip uf der Schtell i ds Waggele cho isch. Er heig eigetlech gar nid chönne billige, daß me so öppis uf ne Sunntig tüej; aber er begryfi ja schließlech, daß me nid guet anders chönni. Schlauerwys het der Herr Lombach dem Herr Landorfer no d'Nase druf gschtoße, daß er de bi däm pic-nic di beschti Glägeheit heigi, z'beobachte, wäm öppe sy neveu der Hof machi, und das het sy Ydruck nit verfählt. Währed der Houpme Lombach der Herr Landorfer völlig in Aschpruch gnoh und ihm chuum der Ate gla het, isch der Herr Wyß mit mene Gsicht hinder sym alte Fründ gschtande, 35 i däm Humor und Hohn sech sichtbar umebalget hei. Ohni daß der Herr Landorfer öppis gmerkt het, het er sy großi lorgnette fürezoge-n-und uf em Schrybtisch e-n-agfangene Brief gläse. – Di letschti Zyle-n-isch no naß gsi. – I däm Brief het's gheiße:
»Mon cher Fernand!
Je viens d'apprendre par mon neveu Rodolphe, ton voisin, qu'on va arranger un pic-nic pour dimanche prochain et qu'on partira de la ville déjà à huit heures. – Voilà l'influence de tes maudites théories par lesquelles tu as impoisonné la jeunesse dorée de Berne. Qu'allons-nous devenir? Quel sera le sort de notre chère république si la jeunesse continue à suivre ce chemin?...«
Der Houpme Lombach het undereinisch gmerkt, daß der Herr Wyß sech umdräit und vo eim Bei uf ds andere hopset, wie wenn er uf öppis glüjigem schtüend. Mit Müej und Not het er e Lachchrampf überwunde; aber sobald der Herr Landorfer ihm under höflichem Dank verschproche gha het, er well a ds pic-nic cho, wenn er zwäg gnue syg, het er für guet gfunde, sech z'verabschiede-n-und a di früschi Luft z'gah. Wo di beide Gschpaßvögel düre Hof use-n-und am Hus vorby d'Schtraß abgange sy, hei si der Herr Landorfer dür ds Fänschter gseh, wie-n-er es Papier i chlyni Fätzli 36 verrisse-n-und i Papierchorb gworfe het. Der Herr Wyß het sym Fründ ganz gnau no chönne säge, was druff g'schtande-n-isch, und vierezwänzg Schtund schpäter het im Oberried Eine-n-über ne Brief chönne lache, dä ihm beschtimmt gsi isch und dä-n-er doch nie gseh het.
Ja, so öppis reiset gschwind. No gschwinder schier isch aber d'Nachricht greiset, der alt Herr Landorfer well a ds pic-nic cho. Wie amene Zündfade-n-isch die Neuigkeit vo Hus zu Hus gange, und fascht uf jedem Gsicht het si es Liechtli azüntet. Wolle, das het öppis z'brichte gä. Es het sogar mängs, wo eigetlech nid im Sinn gha het, sech az'schließe, bi der Nachricht gseit: »wohl, jitz chume-n-i o.« Di eltere Lüt hei der Chopf gschüttlet und gfragt, öb's öppe däm alte Chutz im Chopf nümme rächt sygi. Am liebschte hätte si aber, für d'Gwundernase z'fuetere, sälber mitgmacht.
He nu, dä heiß ersähnt Sunntig isch cho. Üse Ruedi isch früech, früech erwachet und het sech schön gmacht. Chuum het er ds déjeuner im Mage gha, isch er um ds Hus ume gschtriche, het der Himmel agluegt und gfunde, me hätti ds Wätter nid schöner chönne träffe. Keis Wülkli het me gseh. Nume-n-i der Tiefi, ufem Bälpmoos isch es dünns Hüüchli vomene Morgenäbel gsi. Der Mälcher het gseit, das syg nume-n-es guets Zeiche; aber d'Lächefrou isch 37 nid ganz yverschtande gsi. Das Jahr, het si gseit, heig si's no nie gseh, »weder da di Jahr hig's de aube möge donnere-n-obe-n-yche, we's ame Morge-n-i der Tüfi gnäblet heig; weder öppe sövli gfährli wärd's z'erscht Mau no nid sy.« Item, einschtwyle-n-isch es wundervoll gsi. Ändlech het's z'Bälp halbi sibni gschlage, und der Ruedi het sech uf e Wäg gmacht gäge ds Oberried. Aber drü mal isch er no i sy Schtube vor e Schpiegel ga schtah, für emel sicher z'sy, daß alles i der Ornig sygi. Dür d'Schtraß us isch er uf der Windsyte hert dem Läbhaag nah gloffe, damit emel ja der Luft ihm nid ungsinnet e Schtoubwulke-n-uf syni blanke Schueh blasi, und, elegant wie ne Schtorch, isch er um jedes Schtoubhüüfli ume beinlet. Wo-n-er es paar hundert Schritt wyt gsi isch, het er ds Oberried erblickt zwüsche de mächtige-n-alte Nuß- und Cheschteneböume. Vom Hof ewäg isch e schöni Allee bis zur Schtraß gange, und dert a der Schtraß het si g'ändiget i zwe große, sandschteinige Portalschtöck im Zopfschtyl mit gwaltige-n-Urne-n-obe druff. Wie-n-e Schtächvogel het er mit syne scharfe-n-Ouge di Allee gmuschteret vo de Türlischtöck ufe gäge Hof, und wie-n-er der oberscht Boum schtreift, chöme si us em Hof i d'Allee, der Ratsherr vora, schtattlech und schön, mit mene höche Schpazierschtäcke – der silberig Chnopf het blitzet wie ne 38 Schtärn. Und hinder ihm här isch fröhlech und läbig sy Tochter cho. Ungfähr bi'm Portal sy si z'sämecho.
Heit der scho amene Chind rächt i d'Ouge gluegt, wenn's zum Wiehnachtsboum cho isch? – He nu, grad e so het der Ruedi Landorfer ufglüüchtet, wo-n-er sy Schatz begrüeßt het. Dä möcht i aber o kenne, däm's nid gfalle hätti, das Töchterli i sym luftige häll-smaragdgrüene Chleid mit dem crême-Schpitzetuech um d'Achsle. Weich wie Sammet, schlank und rosig, isch ihm der Hals usem Schpitze-revers ufgschtige. Und früsch und fründlech hei d'Ouge glüüchtet. Der Chopf het's schier e chly übermüetig i Äke gworfe, daß ihm d'Morgesunne häll under di großi bergère gschine-n-und sys dunkelbruune Haar mit guldige Fäde dürschpunne het. Nei, und das Öhri, wie härzig isch das mit sym rosefarbe Rändli underem höch ufgschtrählte Haar gsässe, so rächt parat, die schöne Komplimänt i-n-Epfang z'näh. Der Ratsherr het dry gluegt, wi wenn er mit dem ganze Gsicht wett säge: »jä gäll«. Er het gravitätisch es paar Schritt uf d'Schtraß use ta, und wie-n-er sech umdräit, für z'luege, was für ne Luft gangi, bängglet sys Töchterli dem cavalier ihres shawle schier i sys schtrahlende Gsicht und schpannet der Sunneschirm uf. »Aha,« dänkt der Ruedi, »du schynsch mer i der rächte 39 Verfassung z'sy,« glücklech, sym Bethli der erscht galant Dienscht chönne z'leischte. »Chunt ächt der Unggle Mäni?« fragt der Ratsherr und lachet verschmitzt. »O chuum,« antwortet der Ruedi. »Abah, meinet-Der nid?« hüüchlet d'Jumpfer Elisabeth. I heiterem Gschpräch sy si uszoge mitenand, dem Bärg zue, für de-n-andere z'Änglischberg obe ga z'passe. Uf mene holperige Fueßwägli sy si düre Wald ufe, und nah-ti-nah isch der Ratsherr i Schweiß cho, langsamer gange-n-und öfter blybe schtah für z'verschnuppe. Im Afang hei-n-ihm di Junge-n-artig und lieb gwartet. Aber je schtotziger der Wäg worde-n-isch, descht öfter het der Ratsherr müeße verschnuppe und descht größer isch sy Abschtand vo de Junge worde. Wär's ihm nid e so ufe-n-Ate cho, su hätt er afah ufbegähre; aber e so het er am liebschte gschwige-n-und se la loufe. Ds Wägli isch wüescht usgwäsche gsi, und mängisch het sech ds Töchterli i syne Schtögelischueh fascht d'Füeß usgränkt, so daß der Ruedi alli Bott ihm het müeße Handreichung tue. Es het ihm gar tuusigs wohl ta, wenn er di zierleche Händli härzhaft het chönne-n-erfasse, und ds Bethli het sech übrigens o gärn la hälfe. Gar mängs heiters Wort isch gfalle, und je müehsäliger der Wäg worde-n-isch, descht luschtiger isch es dem Ruedi vorcho, und wo ändlech d'Jumpfer Elisabeth doch fragt, öb si eigetlech no 40 nid bald dobe syge, antwortet er unbsinnet, synethalb chönnti der Bärg no mängs tuused Schueh höch sy. Vom Ratsherr het me scho lang nüt meh gseh; me het ne nid emal meh ghöre byschte. Di Junge hei ne, gloub, scho ganz vergässe gha, wo si ändlech, sälber e chly erschöpft, us em Waldrand uf ds Bödeli hinder Änglischbärg cho sy.
Dert isch am Wäg e große-n-Eicheschtamm gläge, wie wenn e guete Geischt ne grad extra für üsi Lütli zwäggleit hätti. Si sy härzlech froh gsi drüber und sy druuf ga sitze, für z'leue und für dem Papa z'warte. Di Gogerete het's natürlech mit sech bracht, daß d'Jumpfer Elisabeth e chly verchuzet dobe-n-acho isch. Und drum het si dä Halt gärn benützt, für ihri coiffure wieder i d'Oring z'tue. Ihres Gsichtli isch e chly échauffiert gsi, und ihri läbige-n-Öugli hei grad no einisch so heiter gfunklet. Drum het si, wo müglech, no nätter usgseh, wo si jitz ihre große Huet abgnoh und dem cavalier zum ha gä het. Dä het ere mit Wohlgfalle zuegluegt, und wo-n-er ere du gar no het dörfe hälfe, der Heuel rangiere-n-und e prächtigi Agraffe dry schtecke, het's ne volländs dunkt, jitz syg er im Himmel. Aber di Illusion isch verfloge, wo me bald druf us de Tanne-n-ufe het ghört: »puh – puh – äh – psch – puh – puh – äh – mon Dieu, comme il fait chaud – äh 41 puh – und so wyters. Dä guet Herr Vilbrecht! Ds Wasser isch ihm schier bachswys über ds Gsicht abegloffe. Mit mene tiefe Süüfzer het er sech uf e Boumschtamm gsetzt und zum gaudium vo de Junge sy schön-g'chrüseleti perruque-n-abgnoh und uf ds Chneu gleit. «Non, si j'avais su...», het er gschtöhnet, »i gloub – äh – puh – äh – i leu ech de la gah. Ma foi, nei, uf di Bütschel-egg chume-n-i gwüß nid.« »Eh, das wär schad,« meint der Ruedi, »jitz wo mer da obe sy.« – »Nei, nei, i chume no mit ech bis zum Dorf führe, nume damit i der Unggle Mäni gseh. Das la-n-i mer nid etwütsche. Nachhär cheut der de mache, was der weit,« seit der Ratsherr, und da het ihm niemer dergäge gredt, will di beide Junge das usnähmend vernünftig gfunde hei. Am liebschte wär der Ruedi es paar Schtund hie blybe sitze im alleinige Besitz vo syr schöne Begleiterin.
Aber lueget, so isch es halt gwöhnlech im Läbe: je schöner e-n-Ougeblick, descht chürzer isch er. – Obschon sech d'Jumpfer Elisabeth mit ihrem Ritter gar chöschtlech amüsiert het, isch si doch scho ungeduldig worde, sobald si ihri Toilette wieder i der Ornig gha het. No het der Papa gschnuppet und gschwitzt, so seit si zum schtille-n-Erger vom Ruedi : »sötte mer ächt nid wyters?« – »Eh bhüetis, mer hei nüt z'pressiere,« meint der Ratsherr. – 42 Aber, was wott me? So-n-es Meitschi, wenn es e Gumpete vorschtänds het, isch halt precis wie-n-es Roß, wo d'Chrüpfe schmöckt. Da git's eifach e keis bha meh, und wenn me's nid wott la druuf a cho, daß es e schröcklechi Gschicht absetzt, so isch es geng gschyder, me gäb nah. –
Das het der Papa gwüßt und will ne der schön Sunntig und di gueti Luune vo de Chinder greut hätte, so het er syni Bei ufgschtellt und der Schmärbuuch obe druf tha und gseit: »so mira.« Si sy hübbeli gäge ds Dorf ufe, ds Bethli wie ne Tambourmajor voruus – ungeduldig het's der Sunneschirm umegschlungge – es paar Schritt hinder ihm, mit mene liechte Dämpfer i der Schtimmung, der Ruedi, und zletscht der Papa. Däm isch d'Sach nid so ganz rächt gläge, will er gmerkt het, daß si jitz de grad i d'Prediglüt yneloufe. Am liebschte hätt er hinder mene höche Gschtrüpp no chly gwartet, aber er het doch nid gärn la merke, wie's ihm gsi isch. Richtig, wie si uf ds Schträßli chöme, so chunt ds halbe Dorf Änglischbärg dahär. Fromm und bieder sy si dahärzoge, d'Muetteni i de Schpitzlihube voruus, mit rotbackige Chinder a de Chittle z'hange, tolli Meitscheni mit schöne Rose-n-i de Chittelbrüschtli und länge, länge Züpfe hinde-n-abe. Di alte Bure-n-und d'Bursch sy hinde dry trappet, alles fyrlech und verschwige. Fyrlech und fründlech 43 zuglych hei jitz z'Zimmerwald äne d'Glogge-n-afah lüte, und jitz isch es sogar dem Bethli und dem Ruedi ganz z'wider worde, so i di Prediglüt yne z'trohle, bsunders wo du die hei afah d'Chöpf dräje-n-und luege, schier wi d'Guschteni uf der Weid, wenn e so ne frömde Fötzel vorby geit.
«Dépêchons-nous», seit d'Jumpfer Elisabeth und faht a uszieh, was gisch, was hesch. – Ja, ja, «dépêchons-nous», dänkt no mängs Babi vo Möntschechind, wenn es gschpürt, daß es dem liebe Gott zwäris übere Wäg louft.
Wo si i ds Dorf cho sy, isch ds Böschte vorby gsi, und us de große, subere Burehüser sy nume no-n-es paar Zaaggeni cho. Nachhär isch es wie usgschtorbe gsi. Üsi Lüt sy vor mene Schtöckli a der Schtraß uf nes Bänkli ga sitze und hei gwartet, vowäge der Schtutz ab, der Gsellscheft etgäge, het der Ratsherr de doch nid welle. Öppe-n-es halbs Schtündli hei si da müeße warte. Zu ihrem Zytvertrieb isch us mene Burehus vis-à-vis es ghotschets Meitschi use cho, jedefalls e verschlafeni »Jungfrou« und het am Brunne hinderem Hus sy toilette gmacht. Bsunders luschtig het's d'Jumpfer Elisabeth dunkt, wie das Meitschi sy Schträhl i Brunne tünklet und d'Haar dermit gnetzt het. Si hei aber där Mälchtere-Fee nid lang zuegluegt, vowäge me het öppis ghört unde vom Schtutz här, 44 und richtig, chuum sy si ufgschtande gsi, so chunt es großes Gschnäder der Bärg uf, und wenn me so der Wäg abgluegt het, isch es grad gsi, wie wenn es mächtigs bouquet der düruf chäm. E Chlungele vo Röck und Hüet, ombrelles, shawles und ridicules i allne-n-erdänkleche Farbe. Schwarzes isch nüt drinne gsi als d'Schueh und di große Hüet vo de Herre. Und das het glachet und gschwätzt und guglet!
Chuum isch me z'säme cho, so isch der Ruedi mit Frage beschtürmt worde, wo-n-er sy Unggle heig. »I weiß nid,« het er g'antwortet, »i ha gmeint, er chömi mit euch, vo Bärn use.« Alles isch enttüüscht gsi und nid am wenigschte der Herr Vilbrecht, wo sech scho gfreut gha het, sy Fründ Mäni mit es paar boshafte-n-Allusione z'bombardiere. Mittlerwyle sy d'Frou Houptmänni Tribolet und d'Frou Schpittelyziehere Tillier, wo als dames patronnesses mitgmacht hei, nache cho, und me het se pflichtschuldigscht begrüeßt. D'Frou Tribolet het em Herr Vilbrecht verschtändnisinnig zuegnickt, wo si ihres Gotteli e so comme il faut gseh het und na-n-es paar artige Gsätzli het sech der Ratsherr höflech epfohle. Ds erschte wo da druuf hi der Ruedi entdeckt, isch, daß der Houpme Lombach und e frömde Jüngling sech synes Bethlis bereits hei bemächtiget gha und mit ihm fürbas zoge 45 sy. Das het ne-n-uf der Schtell e chly afah gusle, und er isch ne nache, für z'luege, wär dä Frömdling syg. Me het se-n-enandere vorgschtellt und zu sym schtille-n-Erger het er gmerkt, daß es e gfährleche Rival isch gsi, so ne rächte Neueburger-Bräntel, übrigens e bildschöne Kärli und galanter, als es halbs Dotze Bärner z'sämegrächnet. Ds Bethli het scho na hundert Schritte mit ihm ta, wie wenn si sech sit Jahre gkennte. Ds tuusigs Meitschi het uf der Schtell gmerkt, daß sy Nachbar vom Schteinibach yfersüchtig worde-n-isch und het grad descht meh dem Neueburger glost. Ds Güegi het ihns gschtoche, dä arm Ruedi z'necke-n-und z'fecke.
Trotz der zuenähmende Wermi isch der Schwarm luschtig und vergnüegt dür ds Dorf Zimmerwald zoge, und niemer het sech g'achtet, daß dert bi'm Wirtshus e char-à-banc gschtande-n-isch.
Churz vor em Schluß vo der Predig sy si a der Chilche vorby, da chunt amene-n-übermüetige Töchterli i Sinn, si welle-n-a d'Chilchtüre ga lose-n-und ga güggele. Hübbeli, hübbeli sy si undere Vorschärm düüßelet. Der Ruedi het der Gwunder o möge, und mitts zwüsche dene Töchterli schlycht er zueche, schtemmt di linggi Hand gäge Türflügel und luegt dür ds Schlüsselloch yne. Für di andere-n-o zueche z'la, isch er ganz verdräit gschtande-n-und het gar nid gmerkt, daß d'Jumpfer Elisabeth hert 46 hinder ihm schteit, d'Hand uf d'Türfalle leit und zum Houpme Lombach chüschelet: »söll-i?« Schtatt z'antworte, drückt dä Schpitzbueb dem Bethli sy Hand fescht uf d'Falle-n-und tuet e Gump rückwärts. E Ruck, e Göiß und der Ruedi isch uf allne Viere-n-i der Chilche-n-inne. Wo-n-er i der Hascht sy Huet z'sämeliest, fallt sy Blick uf ds Gsicht vo – dänket, wie gräßlech – vo sym Unggle Mäni. Wie ne Blitz isch er zur Chilche-n-us gschosse-n-und de-n-andere nachegschprunge. Die sy alli dervogloffe, wie wenn e böse Geischt hinder ne här chäm. Ersch wyt usse, wo der Wäg e Boge macht und es Burehus d'Chilche vo Zimmerwald deckt, hei si wieder halt gmacht, sy a ds Schtraßebord gsässe und hei glachet, daß ne d'Träne-n-über d'Backe-n-abegloffe sy. Die beide dames patronnesses sy zum Glück wyt hinde dry cho ; si sy jitz erscht öppe bi der Chilche gsi. Der Ruedi isch schuderhaft höhn gsi und het sech bsunne, öb er nid lieber grad hei well. Ds dümmschte für ihn isch gsi, daß er nid emal gwüßt het, wär eigetlech a däm Schtreich isch d'Schuld gsi. Er het meh ds Bethli im Verdacht gha, und um so blamierter isch er sech vorcho. Eigetlech het er ihm die Treulosigkeit doch nid rächt zuetrouet. Aber wenn's ihm de wieder wahrschynlecher gschine het, so sy-n-ihm schier gar d'Träne cho. Jitz, wo-n-er de-n-andere nachechunt und das Glächter ghört, 47 findt er, es syg allwäg ds Gschydschte, me mach gueti Miene zum böse Schpiel. Küehn und fescht geit er uf d'Jumpfer Elisabeth zue und seit ere: »Euch sött me-n-e chly ohre.« – »Was? – mi?« antwortet die, »i bi höchscht uschuldig a der Gschicht.« »Ja, ja, me gseht Ech's a,« fahrt er furt, bemerkt aber im glyche Momänt, daß di ganzi Gsellscheft mit merkwürdiger Schpannung gäge Zimmerwald luegt und verschmitzt lachet. Er dräit sech um und gseht mitts zwüsche der Frou Tribolet und der Frou Tillier der Unggle Mäni dahär cho, förchterlech gestikulierend, und die beide Froue hei alli Anzeiche vo der gröschte-n-Entrüschtung uf ihrne Gsichter treit. »Potz Schtärnebärg,« het er dänkt, »jitz geit's los.« – Unwillkürlech hei alli andere-n-e-große Boge-n-um ihn gmacht, wie wenn si e chly wyter vom Gschütz ewäg wette. Är allei isch i der Mitti vo der Schtraß blybe schtah, und sy ganzi Figur het gschine däm dahärschnoubende Dreigeschpann zuezrüfe: »Afin, chömet nume, wenn der Gröubi weit.«
Jitz no zäche Schritt – jitz, jitz! Der Unggle Mäni, prachtvoll agleit, macht Halt, setzt eine vo syne Füeß wichtig füre-n-und schtemmt mit usgschtrecktem Arm der Schtäke-n-uf. Us sym dunkelblau-sydige gilet mit glänzige Chnöpf isch es schneewyßes Jabot fürequolle, gheftet mit mene 48 boumnußgroße-n-Amethyscht i vierschrötiger Guldfassung. Uf sym chlyne, ygfallene Gsicht isch e mörderlech große Näbelschpalter gsässe, und über di ganze Pracht abe-n-isch es Fueder Schnupf verzatteret gsi. Mit zornbrüetige Blicke hei di beide Froue ne flanguiert. «Ah, vous voilà», het er aghobe, mit furchtbarem Usdruck, und du het er tief Ate zoge-zu-n-ere niederschmätternde Tirade, da ghört me-n-usem wyte Kreis vo de Zuehörer, vom Schtraßebord abe, dem Houpme Lombach sy Schtimm lut und fyrlech: «ave Caear, morituri te salutant».
Währed der Herr Landorfer sy fyni, schpitzigi Nase gäge Herr Lombach use schtreckt und di linggi Hand zum Schutz gäge d'Bländung über d'Ouge het, isch es verdrückts Glächter dür di ganzi Gsellscheft gfloge, und sogar d'Ouge vo der Frou Tillier hei e chly-n-e mildere-n-Usdruck übercho. No het der Unggle Mäni der Urheber vo däm unzytige Schlagwort nid gfunde gha, so gümperlet, koquett wie-n-es Vögeli, d'Jumpfer Elisabeth grad vor ihn zueche, macht e wunderschöni révérance und faht i de höchschte Regione vo der Tonleitere-n-a: Bonjour, Monsieur, quel plaisir de vous voir prendre part à notre pic-nic. Est-ce que vous êtes venu à pied depuis la Schosshalde? Und währed es ihm i de-n-anmuetigste Töne d'Ohre voll schnäderet, macht der Fritz Lombach de-n-andere Töchtere-n-es 49 Zeiche-n-und kommandiert: «grande chaine des dames!» Flingg wie ne Schyn hei sech di Händ gfasset und wie ne Schturmwind fahre-n-alli Töch-tere-n-im Ringelireihe-n-um dä guet Herr Landorfer ume. Wär wett da no schmähle? – Er schüttlet sy Chopf, dräit sech um, und wo-n-er gseht, daß es kei Uswäg meh git für ihn und die beide dames patronnesses ussehär em Kreis häll uf lache, lachet er mit. Aber es isch ihm schier trümmlig worde; drum het er sy Schtäke-n-uf gha und gmacht, wie wenn er amene-n-Ort wett es paar Händ mit mene lyse Hieb trenne. Ersch jitz hei si ne-n-usegla. Aber frei gä hei si ne nid, sondere zwen vo dene Töchterli hei ne zwüsche sech yne gnoh und ne beschtürmt mit Frage-n-und Komplimänte-n-über sy's schöne gilet, und si hei nid lugg gla, bis er ne d'Gschicht vo sym grüsleche-n-Amethyscht i allem Wyterwandere zum Beschte gä het. Erzellt het er amüsant, und so isch me-n-unverdrosse-n-über Niedermuehlere gäge ds Ratteholz bummlet, und dert het me natürlech, wie no hüttigs Tags fascht jedesmal, der Wäg verfählt und isch halt der Nase nah düre Wald ufe gschtürmt.
Uf der Bütschelegg isch dennzumal no keis Wirtshus gsi. Drum hei di junge Herre-n-es guets Plätzli usgsuecht und me het der Proviant, wo me het la vorus trage, uspackt und sech güetlech tha. Aber 50 d'Sunne-n-isch o derby gsi und het präglet, was si vor em Wald usse-n-erwütscht het. Nachem Ässe isch me z'trüppeli- oder paarwys übere Bärgrügge hindere gschländeret und het d'Ussicht gluegt. Will's aber e so warm gsi isch, hei sech die verschiedene Gruppe bald glageret und hei im Gras afah fulänze-n-und trohle.
Der Ruedi het sech mit der Jumpfer Elisabeth gwüßt e chly wyter z'zieh bis a-n-es Chornfäld. Dert sy si abgsässe-n-und hei afah Ähri zupfe-n-und d'Ussicht agschtunnet. Si sy bald so ine-n-Art schtilli Andacht versunke. Das isch dert obe schier nid anders müglech. Es isch e so schön schtill gsi. Über allne Huble-n-und Grebe-n-isch di brüetigi Mittagsschtilli gläge. Keis Gresli het sech grüehrt. Ganz wyt, im bläuleche Dunscht vo der Schtockhornchetti, het amene Hüsi es Fänschter glitzeret, wie-n-es Schtärnli, wo vom Himmel uf d'Ärde gfalle-n-isch und gärn wieder ufe möcht. Ärnscht und trotzig isch der Ganterisch näbe der mutze Nünene gschtande, wie wenn si wette der Wätterwulke wehre, wo über d'Schtockhornchetti füregüggelet het. Näbem mattblaue, schtille Thunersee het me der wyß Turm vom Schloß z'Thun gseh, und himmelhöch hei über nere glychlig abtönte Dunschtschicht die bländig wyße Firngrät vo der Jungfrougruppe-n-i blaue Himmel ufglüüchtet.
51 Si hei scho lang enand nüt meh gseit, und wo der Ruedi ändlech wieder wott rede, so gseht er, daß ds Bethli sanft und sälig schlaft. Underem Schatte vo sym große Huet het's gschlummeret, und der Ruedi het Glägeheit gha, sech z'ergötze-n-a der schlanke, schön bouete Gschtalt. »Wenn i Di nume-n-afe chönnt male,« het er dänkt, und i allem Sinne-n-und Luege-n-etwütscht es ihm halblut über d'Lippe: »Meitschi, du muesch mys wärde.« Jitz dräit's der Chopf, tuet d'Ouge-n-uf und luegt ne-n-a, und er het gschpürt, wie-n-ihm ds Bluet i d'Backe gschosse-n-isch. Und wo ds Bethli o chly rot wird, ufsitzt und seit: »I ha gloub gschlafe,« het er sech völlig müeße zwänge, ihm nid grad mit mene Müntschi z'antworte. Aber läbig isch ds Bethli ufgschprunge, wie wenn es gschpürt hätti, daß es öppisem uswäg müeßt, und het gfragt: »wo sy di Andere?« Jitz het är o ufmüeße, und für einschtwyle het er sy erwünschte zuekünftige Besitz no mit de-n-Andere müeße teile.
Obe-n-im Ratteholz finde si, schön im Schatte glageret, der Unggle Mäni zwüsche de beide dames patronnesses und z'ringsetum der gröscht Teil vo der Gsellscheft. Es isch es wunderhübsches Bild gsi. Im herrleche, weiche Miesch sy di Einte gsässe, di Andere-n-uf Wurzelschtöck, und es paar jungi Herre hei, mit verschränkte-n-Arme-n-a 52 d'Tanne-n-aglähnt, dem alte Herr zueglost, dä o im Gschpräch der Mittelpunkt bildet het. Dür die wenige Lücke-n-im schwarz-grüene Chriesdach vo de höche Wyßtanne het me der tiefblau Himmel gseh, und schreg yne, vom Waldsoum het d'Sunne grälli Liechter uf di wyße Boumschtämm, uf e saftige Mieschgrund und uf di buntfarbige Chleider vo dene fröhleche Möntschechinder gworfe. Grad im Ougeblick, wo unvermerkt üsi Lütli derzue chöme, ergryft d'Frou Tillier der Zipfel vo ds Herr Landorfers brodierter, altmodischer Chutte-n-und seit zue-n-ihm: «Monsieur, j'admire votre bel habit» und luegt di fyni Arbeit und dä schön aber défraichiert Schtoff vo nachem a «O Madame,» antwortet-er, flattiert, «cet habit renferme mes meilleurs souvenirs du bon vieux temps. Je l'ai porté quand je fus présenté à sa majesté Louis seize à Versailles.» «Eh, quel honneur pour nous,» meint d'Frou Tribolet, «que vous ayez mis cet habit aujourd'hui!» – Für sy's Chleid besser z'zeige, schteit der Unggle Mäni uf und seit: «Oui, vraiment, il faut que vous l'appréciez, Mesdames, car pour moi une certaine auréole repose sur ce pauvre morceau de drap. Oh les temps ont bien changé.» Sy Schtimm het schier zitteret, wo-n-er das gseit het. D'Frau Tillier het ihm bsunders wohl ta, indäm si-n-ihm gseit het: «En effet, votre fidélité est 53 touchante,» und er het g'antwortet: «et je la maintiendrai d'autant plus que le régime de la canaille fera des progrès.» «Je suis sûre, Monsieur,» meint du d'Frou Tillier, « que les menaces des républicains n'ébranleront jamais votre conviction.» «Jamais de ma vie,» beschtätiget der Herr Landorfer, «et j'espère,» wändet er sech mit gehobener Schtimm a di junge Herre, «que vous partagez cette conviction, mes jeunes compatriotes. Ne cessez jamais de défendre notre chère république contre l'esprit pernicieux des Jacobins!» «Bravo! Nous la défendrons,» het eine vo de junge Herre g'antwortet – und das isch der Neueburger gsi –; die andere sy schtumm umne-n-ume gschtande; aber übere Wald yne-n-isch vo der Schtockhornchetti här e dumpfe Donnerschlag g'rollet. Und die, wo a Waldsoum use sy ga luege, hei e cholerabeschwarzi Wand über der Rüeggischbärgegg gseh.
Der Herr Landorfer het verwunderet ume gluegt, aber nid öppe, wil die junge Bärner gschwige hei, bhüetis, das het er nid anders erwartet, sintemal d'Bärner mit Vorliebi dür Schwygsamkeit ihre Byfall bekunde, – nei, er het verwunderet umegluegt na däm einzige, wo-n-ihm g'antwortet het. Under de junge Bärner isch dert gwüß nid Eine gsi, wo nid prinzipiell mit dem Herr Landorfer wär 54 yverschtande gsi; aber i äbe so großer, schtillschwygender Überyschtimmung hei si ds Brüele dem Frömde-n-überla.
Chuum het im Umkreis d'Konversation wieder agfange, so donneret's zum zweutemal. Jitz seit afange d'Frou Tribolet: »i gloub, mer sötte-n-a Heiwäg dänke,« und bi'm dritte Donnerschlag isch dene Töchtere-n-uf ds Härz gfalle, das niemer e Rägemantel by sech gha het, und d'Angscht um ihri toilettes het ne-n-afah Bei mache.
Me-n-isch ufbroche-n-und langsam düre Wald abe, dasmal jitz einisch di Alte vorus und di Junge hindedry. So uf halber Höchi öppe geit e Wäg der Bärgsyte nah dür ds Ratteholz gäge Blacke, und dä hei di Vorderschte-n-ygschlage. Scho sy si e Bitz wyt gange gsi, so ghört me der Houpme Lombach düre Wald ab rüefe: »Halt, wo weit der hi? – Mer wei ja über Gäzzibrunne hei.« – Alles isch blybe schtah. Der Unggle Mäni rüeft zrück: «Ma voiture m'attend à Zimmerwald,» und eine vo de junge Herre-n-antwortet : «et les nôtres nous attendent à Toffen.» »A bah, o wie schad,« g'hört me hie Eis und dert Eis säge, und alles faht afah wärweise. Si sy da gschtande-n-im Waldwäg, wie-n-es Völkli Hüehner, und nid viel het gfählt, so hätt's no-n-es G'chähr gä. Am dümmschte-n-isch der Ruedi Landorfer dranne gsi. Der Unggle fragt 55 ne: «Est-ce que tu viens avec moi?» Und uf der andere Syte schteit d'Jumpfer Elisabeth näbem Neueburger-Bräntel. E Momänt sy alli schtill gschtande, schtill wie der Wald i der Sunnehitz, und keis Vögeli het sech grüehrt; nume d'Brähme sy uflätig umenandere gschosse-n-und hei hie Eis zwickt und dert Eis pickt. Der Ruedi het sech uf ne-n-aschtändigi Antwort bsunne. Da macht's under-einisch übere Wald abe: »huuu-huuu« und d'Tanne hei afah ruusche-n-und hin und här sech biege. »Potz Guggerli,« seit d'Frou Tribolet, »mer wei mache, daß mer furtchöme.« »Hie düre,« rüeft der Houpme Lombach, »adieu« der Herr Landorfer, und wie Pfyle sy großi, längi Rägetröpf uf d'Gsellscheft cho z'flüge. Der Ruedi het ds Cadenetteband vom Unggle Mäni hinderem nächschte Tanngrotzli gseh verschwinde-n-und isch der fliehende Gsellscheft nache grönnt. «En avant, les Messieurs» kommandiert d'Frou Tillier. D'Herre hei gfolget, sy vorus pächiert und d'Froue-n-und Töchtere hei ihri luftige jupons über d'Chöpf zoge. Mit dene fyne Schüeli und dünne Schtrümpfli isch dür di wüeschte Chargleus und Gülle-n-us gar nid guet gsi z'flieh.
Vor em Wald usse-n-isch me-n-ersch rächt i Trouf cho und isch Hals über Chopf dem nächschte Burehus zuegschtüüret. Mit Byschte-n-und Schnuppe-n-isch Eis um ds Andere-n-underem breite Vorschärm 56 vo nere-n-alte Schtrouhütte-n-aglanget. O wetsch –o wetsch, wie hei si usgseh! De Herre-n-isch ds Rägewasser i Bechleni us de Zougge vo de Näbelschpalter gloffe. Und ersch d'Froue! Alles isch ne gschlampet am Lyb ghanget, und die schtolze Huetfädere sy wie-n-es Schtüdeli brüjte Lattlech ufem Huetrand gläge. Ratlos het me-n-enandere-n-agluegt; mängs hätt afah briegge, wenn's allei gsi wär. Aber ds gmeinsam Eländ het se no schier mache z'lache, und d'Herre hei sech eryferet, mit schlächte Witze d'Schtimmung hurti wieder ufz'chlepfe. Für besser Platz z'ha, hei si ds Tennstor ufgschtooße-n-und sy i ds Tenn yne. D'Chüe hei gwunderig dür d'Fueterlöcher gluegt und gschnuufet und gmögget. Jitz chunt, vo däm Gschnäder ufgschüücht, e Burebueb zum Vorschyn und blybt underem Tennstor schtah mit große Glotzouge, d'Händ i de Hoseseck und luegt und luegt und gaffet mit offenem Muul uf di kuriosi Yquartierung. Da dänkt der Houpme Lombach, dä chöm grad zur rächte Schtund, das gäb öppis z'lache-n-und fragt dä Bueb:
»Wie heißisch?«
»Yggehöbu.«
»Wie?«
»Yggehöbu.«
»Wäm bisch?«
»Yggehöbu.«
57 »Wie heißt der Vater? – Wo chunsch här?«
»Yggehöbu.«
Jitz wird der Fritz Lombach ungeduldig und faht dä arm Göhl afah plage-n-und necke; aber meh als »Yggehöbu« het er nid us ihm usebracht. Und der Zwäck vo sym Exame het er o nid erlanget; nume di Dümmere vo der Gsellscheft hei glachet, di Andere hei Beduure gha mit däm Bueb und hei dänkt: »wenn er ne nume-n-i Rueh ließ!« Underem Vorschärm isch e neui Gschtalt uftouchet, es alts, schitters Mannli mit mene länge, schtrube, graue Bart und ere große Glatze. Das het däm Märit zueglost und gschwige, aber me het ihm agseh, daß es ihm nid gfalle het.
Grad setzt der Houpme Lombach zu mene neue Gschpaß a, da schynt di ganzi Hütte-n-uf wie-n-e füürige-n-Ofe, und e Donnerchlapf het's gä, daß alli gredi use brüelet hei. Der Blitz het am Husegge-n-i-n-e Saarboum gschlage-n-und isch id'Bsetzi gfahre, daß e schwäre Schtei wie ne Kanonechugle-n-a ds Tennstor gfloge-n-isch. Grad breicht het's niemer; aber chrydewyß sy si fascht Alli gsi. Der Göhl het afah pläre wie-n-es Chind, und der Bur isch wie verschteineret dagschtande mit wyt ufgrißne-n-Ouge, währed di halbi Gsellscheft im erschte Chlupf a Räge-n-use gschprunge-n-isch. E neue Rägeschwall het se gleitig wieder undere Vorschärm tribe. Da 58 geit das alt Mannli zum Houpme Lombach und seit ihm: »Wärte Herr, i möcht Ech um der tuusig Gottswille bätte ha, hie use z'gah.« »Eh warum? Jitz tuet's is nüt meh,« antwortet er ihm. »S'isch nid wäge däm, wärte Herr; aber es gruuset mer wäge myr Sach. Lueget i bin-en arme Ma und förchte ds Unglück.« – »Aha,« lachet der Herr Lombach. »Du meinsch, mer zieje der Blitz a?« – »Nüt für unguet,« seit ds Mannli ärnscht und fescht, »es schteit geschribe: »was ihr einem dieser Geringschte tuet, das habt ihr Mir getan.« Dir heit dä arm Tropf dert verschpottet, und das isch nid rächt, wärte junge Herr.« Dem Houpme Lombach hets e so eige-n-um ds Muul ume zuckt. Er het nid rächt gwüßt, söll er das Mannli abrüele-n-oder s' uslache, da gseht er es paar schöni offeni Ouge-n-uf sech grichtet, die mit mene Blick völlig no ds Tüpfli ufe-n-I vo der Schtrafpredig ta hei. Mit mene schpöttische Zug im Gsicht erwideret er dä Blick, und d'Jumpfer Elisabeth schlat ihri Ouge nieder. Mit fascht gschlossene-n-Ougelider luegt si a Bode; aber i ihrem Gsicht isch e so ne-n-ablähnende, schtränge Zug gläge, daß der Houpme Lombach für guet gfunde het, der Sach e-n-anderi Wändung z'gä. Er fragt ds Buremannli, wär dä Bueb syg und erfahrt du, daß me-n-ihm der Gyger-Köbel sägi und daß sy Vater, e-n-arme Tanzgyger, o so heißi und 59 bi ihm wohni. Jitz lat der Herr Lombach dem Bur e kei Rueh meh und verschpricht ihm, si welle furt, sobald dä Gyger mitchöm. Uf das hi isch der Bur der alt Gyger-Köbel ga reiche. Das isch e länge, verchrümplete Kärli gsi; aber a sym rot agloffne Gsicht het me-n-ihm agseh, daß er gwüßt het, was er wott, bsunders a sym scharf gschnittene Muul mit de schmale Läfzge. Der Houpme Lombach seit ihm: »Du söttisch mit is uf Toffe-n-abe, is eis cho ufmache, mer wotte-n-e chly tanze.« Der Gyger-Köbel fahrt sech mit syne länge Finger dür di borschtige, schtrube Haar, zieht d'Oberläfzge höch uf und macht es Gsicht, wie wenn ne-n-öppis gschtoche hätti: »Dir syt mer e tuusigs Läcker, junge Herr.« – »Warum?« meint der Houpme Lombach. – »Dir wärdet's öppe scho wüsse, warum.« – Hätt der Gyger nid i de Finger vom junge Herr e funkelnagelneui Dublone gseh lüüchte, so hätt er chürzer abbroche; aber so het er z'erscht müesse sych sälber z'rächt wyse, bevor er het chönne furtfahre: »Dir wärdet öppe scho wüsse, daß hütt nid Tanzsundig isch.« – »Du wirsch jitz öppe nid welle ga wunderlech tue wäge däm, seh, reich dy Gyge-n-und chum.« – »Nei Herr, nüt für unguet, das tue-n-i jitz wäger nid.« – »Papperlah, chum jitz, i gibe Der zwo Duble.« – »Und i tue's nid,« seit der Gyger und macht es Gsicht, wie wenn's ne wett 60 verdräje, »gwüß nid, Herr.« – »Abah, wär wett Di schtrafe?« – »Dir weit mi nume fecke, i la mi nid fah, gät Ech ume nid Müej, Herr.«
Jitz sy dem Gyger-Köbel d'Froue z'Hülf cho und hei gseit, wär o no wetti ga tanze-n-i däm nasse Gschlamp.
Mittlerwyle het der Räge nahgla, und me het sech ufe Wäg gmacht. Dem Houpme Lombach sy rächti Hand isch im Hosesack verschwunde, und der Gyger-Köbel het ere so sähnsüchtig nachegluegt, daß er underem Dachtrouf isch blybe schtah, ohni's z'merke. Er het nid gmerkt, daß der Ruedi Landorfer no hinder ihm zrückblibe-n-isch, bis er sy Hand uf der Achsle gschpürt het. Wo-n-er ume luegt, seit ihm der Ruedi: »Dir syt e brave Ma« und drückt ihm öppis i d'Hand. Der Köbel tuet sy mageri Hand uf und luegt verwunderet dry abe-n-und de wieder verwunderet ufe Ruedi und seit ändlech: »i ha de schynt's doch rächt gha?« – Jitz mueß der Ruedi lache-n-und seit: »wägem Fecke-n-öppe? – Nei, nei, das müeßt Der nid meine.« – »He nu, so dankheiget z'hunderttuusigmale, bhüet-Ech Gott,« meint der Köbel, und der Ruedi isch de-n-andere nache gschprunge.
Wo si uf d'Riggischbärgschtraß abe cho sy, het der Räge-n-ufghört. D'Abedsunne het am Bälpberg äne der Wald magisch belüüchtet. Ds nasse 61 Loub und Gras het i Millione vo Rägetröpfleni saftig gschimmeret, währed unde, im Schatte vom Längebärg, d'Gürbe rumpelsurig mit ihrem trüebbrunne Wasser zwüsche de Chabisplätze düre der Aare zuegrunne-n-isch. Höch obe, vo der Falkeflueh zum Schtockhorn het sech e breite Rägeboge gschwunge. Und glücksälig näbe sym Schatz här, wyt hinder der Gsellscheft, het der Ruedi i dä herrlech Abe-n-use gluegt, und syni Ouge hei glüüchtet, no schöner fascht als d'Rägetröpfli.
62 4.
Der Unggle Mäni trinkt Kamillethee,
der Oberscht Muxmernit wott der Sabel schlyfe,
und d'Mama weiß e guete Rat. – Es flügt öppis i d'Luft.
Z'morndrisch isch füre Ruedi Landorfer ds Wichtigschte gsi, ga z'luege, was der Unggle Mäni machi. Afange het's ne wunder gnoh, wie-n-ihm d'Jumpfer Elisabeth gfalli, und de isch er doch nid ganz sicher 63 gsi, ob nid am Änd di Gschicht vo Zimmerwald doch no fatali Schpure hinderla heig. Wo-n-er i d'Schoßhalde chunt, gseht er, wie ds Meitli uf der Loube schier mit Träne-n-i de-n-Ouge-n-am habit de Versailles ume glettet und eis mal über ds andere jammeret: »nei, nei, es het e kei Gattig mit däm Mannevolch; Verschtand hei si grad rundemänt e keine.« – »Wie geit's dem Herr?« fragt der Ruedi. »Er lyt und hueschtet,« antwortet ds Meitli, »wo tuusigs syd Dir o mit ihm umegfahre? – Er het ja usgseh, wie wenn me ne-n-i der Roßschwemmi umezoge hätt. Lueget da, wie das usgseht.« Vorne-n-uf der Loube-n-isch d'perruque ganz ufglöst und usgschtrählt a der Sunne gläge, wie ne Balg i-n-ere Gärberei. Das het der Ruedi gmacht z'lache. Da seit ihm ds Meitli: »das miech no nüt, für dä Chuder isch's nid schad, aber das schöne Chleid da, di Syde!« »Afin, d'Houptsach wird dänk sy, daß es dem Herr nid z'fascht gschadt het,« meint der Ruedi. »O das macht nüt,« seit das böse Chöcheli, »er duuret mi nüt, wenn er sech scho e chly schtill ha mueß. Chömet nume-n-yne.« Im Alcove-n-isch es gwaltigs Bett mit mene blau und wyß gschtrichlete Betthimmel gschtande, und im tiefe-n-Yschnitt zwüschem riesige, großbluemete duvet und amene Bärg vo Houptechüsseni hei e schpitzigi Nase-n-und es paar graui Ouge 64 füregüggelet. Das isch alles gsi, was me vom Herr Landorfer gseh het. Der Hals isch bis a d'Nase-n-ufe-n-i sydigi foulards ygwigglet gsi, und der Chopf het bis über d'Ohre-n-abe-n-e vierkanntigi, blüemeleti, schpitzi Nachtchappe deckt. Ufem Nachttischli isch e möhrigi Wedgewood-Channe gschtande, und us ihrem Zougge het e Wulke vo mene gar bekannte Gruch di ganzi Schtube-n-erfüllt. Was meinet Der, was ächt da drinne gsi syg?
He was ächt:
Het z'Bärn e Möntsch es Beinli broche,
Dunkt's di, der Hals syg grüüsli troche,
Hesch Mage-, Buuch- und Ohreweh,
So trink e Platsch Kamillethee!
Das isch o bi'm Unggle Mäni ds Universalrezäpt gsi, und drum het er sy Ercheltung vo geschter mit Kamillethee behandlet.
Sälbschtverschtändlech het sech der Ruedi vor allem teilnähmend nam Befinde vo sym Unggle-n-erkundiget ; aber d'Houptsach isch ihm pärse gsi, z'erfahre, mit was für Ydrücke der Unggle hei cho syg, bsunders wäge der Jumpfer Elisabeth. Wo der Unggle ganz chyschterig füre chychet: «elle est charmante, elle est adorable», het der Ruedi schier Härzchlopfe-n-übercho. «N'est-ce pas, mon oncle?» seit er, ganz verzückt. Aber no dütlecher het der Patiänt syr Meinung Usdruck gä, indäm er sech 65 mit mene närvöse Ruck umdräit, syni magere Füüscht i d'Chüsseni bohret und ufchneulet, für mit allem Nachdruck z'säge: «En tout cas, mon ami Fernand ne mérite pas d'avoir une pareille fille. – Il faut que tu la délivres à temps de ses mains, mon cher.» – So viel het der Ruedi nid erwartet. Er isch e so erfreut gsi über die surprise, daß er dem Unggle schier es Müntschi gä hätti. Das het er zwar nid grad über sech bracht, wil der Unggle wieder einisch di halbi Schnupfdrucke-n-i sys Bett usgläärt gha het und nid juscht zum Abmüntschle-n-isch gsi; aber er isch ganz hert a ds Bett agschtande-n-und het glückschtrahlend gseit: «Ah, je vous promets que je ferai tout mon possible.» Vom Abetüür i der Chilche vo Zimmerwald het merkwürdigerwys der Unggle nüt gseit, und drum isch der Ruedi na syr Visite seelevergnüegt hei gritte.
Underwägs het er Plän gschpunne-n-und gschtudiert, was er öppe chönnti tue für sech sy Zuekunft z'sichere. Da chunnt ihm i Sinn, er well z'Chräilige bim Oberscht Muxmernit vorby, dä wüssi neue geng gar guet, wie d'chances schtande. Der Oberscht het ne fründlech epfange-n-und e gueti Fläsche Dézaley ufgschtellt. Es isch ihm geng gar agnähm gsi, e so ne-n-excusé-Visite z'übercho, vowäge für sich allei het er am Morge doch nid rächt i Chäller dörfe; d'Frou Oberschti het das nid gärn gseh. 66 Der Ruedi het brav um d'Schtude gschlage für z'erfahre, wie's öppe schtandi mit de Prätändänte für di nächschti Burgerbsatzig. Wo der Oberscht aber merkt, uf was sy junge Gascht zielet, seit er: »Jä, my Liebe, i gloube geng, mer müeße de no vor Oschtere der Sabel schlyfe, und wie's de geit, cha me nid wüsse. Es isch es verfluechts Züüg mit üsne Ratsherre; di halbe wei geng no nid dra gloube, daß me mit de Franzose hinde-n-und vorne-n-agschmiert isch, wenn me sech mit ne-n-ylat. Und drum verlärpschet me-n-alles. Schtatt daß me-n-a nüt meh anders dänkt, als a Pulver und Blei, chähret me ganzi Tage lang drüber, öb's ächt ufrichtig gmeint syg, was di Agänte-n-eim da vorschwätze. I cha nid begryfe, was me vo dene Kärlisse-n-eigetlech no erwartet; me weiß ja, was es für nes canailloses Pack isch. – Aber was wott me? So lang mer Lüt im Rat hei, dene d'Fründschaft vo de Franzose-n-über di eigeti Nationalehr geit . . .« – »Das wird doch öppe nid sy,« meint der Ruedi. Da schteit der Oberscht uf, wird chräbsrot, und die blaue-n-Adere-n-uf der Schtirne sy-n-ihm fascht platzet. Ohni es Wort z'säge, nimmt er der Ruedi bi'm Ermel, zieht ne-n-us em peristyle füre bis a Rand vo der grienete Terrasse-n-und dütet mit der Hand über ds Bälpmoos gäge Längebärg. »Gseht Der dert di große Böum und 67 das wyß Hus derzwüsche?« fragt er ändlech. »Ja, Herr Oberscht,« antwortet üse Fründ, »das isch ds Oberried.« »Juschtemänt, das meine-n-i,« fahrt der Oberscht furt, »und Dir kennet ne, der Herr vom Oberried; keini füfhundert Schritt isch es vo Euem Schteinibach ewäg. Das isch grad e so Eine, hö – dä donners Rabulischt.« Und das het er e so g'chüschelet, wie wenn me's änet dem Moos hätti sölle verschtah. »O wetsch,« het der Ruedi dänkt, »das gyget nid z'säme.« No bevor der Oberscht sy Verlägeheit het chönne merke, seit er: »I ha öppis ghört dervo, Herr Oberscht, i begryfe's äbe nid rächt vom Herr Vilbrecht.« – »Er isch halt e schturme Chopf, e verdräite Kärli,« brummlet der Oberscht und geit zum Tisch, für sys Glas z'lääre. »Er isch halt o nie Soldat gsi,« meint der Ruedi, »settigi Lüt luege d'Wält anders a, als Euer-Eine, Herr Oberscht.« »Ja, ja,« seit der Oberscht, »das isch scho wahr, aber es dunkt mi, es bruuch Eine nid lang dienet z'ha für use z'schmöcke, was sech jitz für ne brave Bärner schickt, oder meinet Der nid o?« – »Wenn's uf mi a chäm, Herr Oberscht,« antwortet der Ruedi, »so ließ i de Lüt gar e kei Zyt meh zum Zangge. Was Mannevolk isch, müeßt mer no hütt a d'Muschterig, und i ließ keine meh hei, bis daß dem Franzos d'Lätzge gmacht wär.« – »So rächt, Herr Landorfer, das gfallt mer jitz,« seit der Alt und chlopfet dem Ruedi uf d'Achsle; »syt dir eigetlech enroliert?« – »Pärse, Herr Oberscht, bi der Dragunerkompagnie Essinger.« – »So, so – das freut mi, Herr Landorfer. Jä, wie gseit, i gloube geng, mer müeße de no vor Oschtere-n-i-Sattel.«
Si hei sech bald verabschiedet, und wo's z'Bälp het endlefi gschlage, isch ds Ruedis Bruune-n-über d'Hunzikebrügg bolet. Üse Fründ het aber nümme ganz so heiter dry gluegt, wie wo-n-er us der Schoßhalde-n-abgritte-n-isch.
Bim z'Mittagässe-n-isch der Mama Landorfer grad ufgfalle, daß ihre-n-einzige Tischgenoß schtiller isch gsi, als gwöhnlech, aber si het nüt gseit. Ersch, wo der Ruedi afe der zwänzigscht Bitz Brot abschnydt, lachet si uf und seit: »I gloub, Du wellisch e Schpysung der Füftused aschtelle, my Liebe.« »Eh, pardon, ja, me sött's meine,« antwortet er, »i ha drum öppisem müeße nacheschtuune.« Es het natürlech d'Mama wunder gnoh, was ihre Suhn plagi, und si het ihm nid Rueh gla, bis er nere-n-uspackt het. Sy Härzensneigung het sie zwar scho gkennt; aber über di politischi Situation het si nid viel nachedänkt. Das frylech het si wohl gwüßt, daß für ihre Suhn ds einzig Töri zu syr zuekünftige Frou d'Promotion i-n-es Amt gsi isch. Aber dem Gedanke, daß der Ruedi scho bald sött hürate, isch 69 si lieber uswäg gange. Si het nid rächt ds courage gha, die Müglechkeit e chly nächer i ds Oug z'fasse. Aber hütt het ere du der Ruedi d'Nase druf gschtooße. »Lueget, Mama,« het er gseit, »i bi zwüsche zweune Füür inne, und es macht mer mängisch Angscht, i chönnti de z'letscht no zwüsche Schtuel und Bank abetrohle. Myni chances sy bi der Friedespartei, der Herr Vilbrecht mueß mi lanciere, i ha süsch niemer im Rat; aber einschtwyle-n-isch d'Friedespartei i der Minorität und drum mueß i luege, daß i öppe-n-uf der andere Syte-n-o no es paar Schtimme mache. I der Seel hani's überhoupt ender mit de-n-Andere; aber i darf halt doch nit z'viel la merke.« »Weisch, my Liebe,« het d'Mama welle tröschte, »der Papa sälig het geng gseit, z'viel schwyge verderbi weniger, als z'viel rede.« »Scho rächt,« meint der Ruedi, »aber mit dem Schwyge macht me sech de Lüte liecht verdächtig, und wott me-n-öppis breiche, so mueß me halt z'letscht doch schieße.«
»Das wohl, Chind,« meint d'Mama, »aber vor allem mueß me luege, wenn me wott breiche, oder nid?« – »I dänk wohl.« – »He nu, und im Verchehr mit de Lüte geit ds Lose für ds Luege. Du muesch lose, das tuet de Lüte gar wohl; es geduldigs Ohr gwinnt mängisch meh als e gueti Antwort. Lue, d'Lüt wei nid brichtet sy, si wei lieber 70 sälber brichte-n-und ghört sy. Aber vor allem andere muesch derfür sorge, daß de der Schatz i der Täsche hesch, vo wäge weisch, z'letscht und am Änd aller Ände l'amour sera plus fort que les principes.«
So het eis Wort ds andere gä, und ds eint und ds andere-n-isch dem Ruedi im Sinn blibe. Es het ihm allerlei gä z'dänke. Aber am tiefschte-n-isch doch der Mama ihre Schpruch vo der Liebi ynegange. Und het si öppe nid rächt gha, di bravi Frou? Was miech me-n-o i der Wält, wenn nid d'Liebi wie-ne Morgeschtärn obe-n-abe-n-i jedi Hurd vo der möntschleche Gsellscheft tät yneschyne? «L'amour sera plus fort que les principes», das isch vo denn ewäg dem Ruedi sy Leitschtärn, sy Wyssagung und sy Hoffnung worde. Aber er isch nid derby blibe, sech a däm müetterleche Troscht z'erlabe. Er het das Schprüchli mit dicke Tinteschlargge-n-a sy Schtubenofe gschribe, und wenn er amene Morge-n-ufgschtande-n-isch, so isch er geng wieder vor em Ofe blybe schtah. Ob allem Händwäsche, Schträhle-n-und Bürschte het er die Inschrift agluegt und das het ihm d'Losung füre ganze Tag gä. De isch er de albe heiter und wohlgemuet uszoge-n-und het Glägeheit gsuecht, für i d'That umz'setze, was sys Härz bewegt het. Das het zwar syni Häägge gha, vowäge me het ds Bethli ghüetet wie-n-es Chronjuwel.
71 Vom Oberried gäge Mitternacht, öppe zwenhundert Schritt wyt, schteit so uf mene Rüppi vom Längebärg es schtattlechs schteinigs pavillon. – Me het däm d'gloriette gseit. – Vo dert het me-n-e schöni Ussicht uf ds Aarethal. A de schöne Summer- und Herbstnamittage sy ds Herr Vilbrechts dert ufe zoge-n-und sy gwöhnlech im pavillon blibe, bis der Schatte vo der Änglischbärgegg am Bälpberg ufegragget isch und mängisch, wenn's bsunders schön isch gsi, bis der Mond hinder Schloßwyl übere Tannewald gwundrig i ds Aarethal abegüggelet het, und me dür di schtilli, säligi Nacht ds Ruusche vo der Aare-n-a de Pfyler vo der Hunzikebrügg het möge ghöre. Der Ratsherr het gwöhnlech es Buech mitgnoh, d'Froue-n-e Häägglete-n-oder süscht es Ghürsch. Bis öppe-n-am drü het der Herr 72 Vilbrecht im Egge-n-ufem divan gläse, café trunke-n-und albeneinisch e Pryse gnoh. Aber wenn de der Sigerischt z'Bälp het afah drü lüte, so het sech de ds ratsherrliche Houpt sanft füre gneigt, ds feiße Chini het im jabot es weichs Bettli gfunde, d'Ouge sy zuegfalle-n-und hei nümme gmerkt, daß ds Buech linggs und d'tabatière rächts abetrohlet isch. Nid sälte het's de es paar Minute schpäter d'Mama o gnoh, und de het de ds Chünigstöchterli zwüsche de schlafende Drache »zu Thal geschauet«. Sähnsuchtsvoll sy syni Blicke-n-um ds Ritters Burg im Schteinibach gschliche, und ganz harmlos het's es rots shawl a ds Gländer useghänkt; aber – der Gugger söll's näh, so gwüß als einisch der Ruedi das Füürzeiche gseh het und mit länge Schritte der Bärg uf cho isch, so isch e tüfelsüchtigi Surrfliege dem Ratsherr a d'Nase gschosse-n-oder der Mama i ds Ohr. Item di Alte hei eifach e kei gsunde Schlaf gha, und jedes mal het se der Ruedi wach gfunde. Was isch d'Folg dervo gsi? – Daß halt üse guete Ruedi de albe het müeße zueche sitze-n-und dem Ratsherr lose. Mängisch hei sech der Ruedi und ds Bethli schier hülflos jammerndi Blicke zuegworfe, us dene me het chönne läse: »du güetige Schtrousack, jitz faht das Gchähr wieder a!« Nie, nie het's welle glücke, daß die Zwen öppe-n-es ungschtörts Momäntli hätte chönne ha. Si hei viel 73 Geduld gha, und der Ruedi het sech je länger, descht besser uf ds Lose verschtande. Aber einisch het er doch du müeße rede, öb er het welle-n-oder nid. Si sy uf di französische-n-Umtriebe cho z'rede; da mischlet sech ungfragt ds Bethli, das Gäxnäsi, i d'Politik und entpuppet sech als Anhängerin vo der Chriegspartei. Es het sech e luschtige Dischput zwüsche Vater und Tochter agschpunne, und jitz het der Ruedi mit syne-n-Ansichte-n-o nümme dörfe hinderem Zuun blybe und het d'Partei vom Bethli ergriffe. Der Ratsherr het d'Sach nid bös ufgnoh; aber wo-n-er du der Ydruck übercho het, der jung Herr Landorfer redi nid bloß us Galanterie der Chriegspartei z'bescht, het er hübscheli di anderi Saite-n-ufzoge. Für zwo Fliege mit eim Schlag z'fah, schickt er sys Töchterli hei i ds Hus für ga z'säge, der Herr Landorfer blybi de hütt zum z'Abe da. Mit Freude-n-isch ds Bethli abegschprunge, währed der Ruedi höflech danket, aber derzue dänkt het: »ach was, warum jitz grad hütt? Wo si du zsäme-n-allei gsi sy, het der Ratsherr sym junge Fründ afah der Schtandpunkt klar mache, wie unklueg das sygi, dem Chrieg ds Wort z'rede. D'Friedespartei wärdi de z'letscht doch obe-n-us-schwinge-n-und de heige de d'Chriegsgurgle-n-ab-gwirtschaftet, bsunders wenn de öppe d'Franzose no öppis sötte mitz'rede ha. Dem Ruedi isch es 74 je länger descht ungmüetlicher worde, und er het gschwige, wo-n-er nume chönne het. Ändlich het ihm der Ratsherr dütlech gä z'verschtah, vor allem us sött me-n-a di nächschti Amtsbsatzig dänke, süsch syg ihm de sys Meitschi daheim no lang rächt. Es isch Abe worde, d'Bärge hei glüejigrot i ds Land abegluegt, es chuels Lüftli het i ds pavillon ynegwäit und di beide Herre sy gäge ds Oberried abe, wo us der Äßschtube d'Lampe heimelig gwunke het. Aber dem Ruedi isch's gar nid heimelig z'Muet gsi, und wo unde, uf der Schtraß, e Hüeterbueb syni Chüe mit hällem Gloggeglüt heitribe het, isch's ihm gsi, wie wenn das ds Grabglüt vo syne Hoffnunge wär. Der Abe het a der Sachlag nüt g'än-deret. Im Gägeteil. Ganz betrüebt isch üse Fründ hei gange. Ersch wo-n-er vor em i ds Bettgah sy grüene-n-Ofe-n-aluegt, isch wieder e chly Glanz i syni Ouge cho.
Wo am andere Tag der Herr Vilbrecht mit sym ewige Jean Jacques underem Arm i d'gloriette-n-ufechunt, schteit bi sym Lieblingsplatz im Egge, mit chreftige Choleschtriche-n-a der Wand gschribe: «L'amour sera plus fort que les principes». – Er het bald errate, wär das chönnti gschribe ha und seit: »Hollah Bänz, so verschtande-n-i de das nid, non, non, jamais.« Uf der Schtell het der Köbi mit mene Gutscheschwumm ufe müeße, das 75 Züüg ga abwäsche. Aber, gäb wie-n-er gwäsche het, abgange-n-isch nume d'Chole; aber öppis isch i Bschtuch ygchrizzet blibe, und das chönnt me-n-allwäg no hütt läse, wenn me gieng ga luege. Am Abe vo däm Tag het ds Bethli wieder Rägetröpfli gschläcket, aber heißi, bitteri, und nid i der Allee usse, sondere-n-us sym Chopfchüssi.
Ersch hindedry isch däm guete Ruedi z'Sinn cho, daß er mit syr Inschrift dem Herr Vilbrecht e-n Erklärung abgä heig, die wenigschtens für ne gwüssi Zyt der Verchehr unmüglech gmacht heig. So isch es nämlech cho. Nid nume mänge Tag, sondere-n-es paar Wuche sy verschtriche, ohni daß me sech gseh het, und di Ungwüßheit, wo uf beide Syte regiert het, het nah-ti-nah d'Luune-n-afah drücke. Hie-n-es Mäuggerli und dert e Trümel, das isch ds Präg vo de nächschte Wuche gsi.
Ändlech het's aber der Ruedi doch nümme bha. Scho hei d'Tage gchurzet, und der Näbel isch uf em Moos halbi Tage lang blybe lige. Der Wald isch rot und röter worde, und scho het me da und dert a d'Herbschtzüglete-n-afah dänke. Da seit sech der Ruedi, er well doch wieder einisch ga luege, wie d'Sache schtande. Nume het er nid rächt gwüßt, wie's aschtelle.
Amene früsche Morge het der Papa im Oberried gseit, me söll ihm i syr Schtube-n-es 76 Kaminfüür mache, es wärdi doch afange wohl chalt, und er müeß schrybe. Me het ihm währed dem déjeuner sy Schtube rangiert, und er isch ufe. Underdesse hei d'Mama und ds Bethli ds déjeuner abgwäsche, d'Mama isch hindere Lingesschaft grate, und ds Töchterli het im chlyne Salon am Fänschter afah näje. Dusse het d'Bise-n-um z'Hus ume pfiffe und ds gäle Loub us der Allee i luschtigem Wirbel zu de Herbschtzytlose-n-i d'Matte-n-usetreit. Trotz dem heiterblaue Himmel isch öppis Melancholisches im Wätter gläge. Und dinne, bim Bethli, isch o melancholisches Wätter gsi. Ab und zue het es d'Arbeit uf der Schoß la liege-n-und het zum Fänschter us gschtunnet. – Undereinisch schteits uf, leit ds Fürtech ab, geit i Gang use-n-und chunt mit dem Gartehuet uf em Chopf und mene Chörbli am Arm wieder yne, blybt schtah, lost e chly und – wutsch – isch es dür d'Glasthüre-n-us. Ume Husegge, düre Hof und hinder der Schüüre düre louft's der Bärg uf dür alli Matte. Flingg wie-n-es Gemschi geit's düre Wald uf, ohni lang uf d'Schpinnhuppele z'luege, wo no mit Toutröpfleni vo Boum zu Boum ghanget sy. Obe-n-im Wald isch e Blütti gsi mit wildem Brambeerigschtrüpp und ygfasset vo höche, schwarze Tanne. Dert isch im änere-n-Egge der Ruedi gschtande mit der Büchse-n-underem Arm und het düre Waldwäg usgluegt. Er het nüt 77 gmerkt, und ds Bethli het agfange-n-es paar Brambeeri abrupfe-n-und dänkt, er wärd öppe de scho luege. Aber er het e kei Wank ta. Ga arede het's ne doch nid welle. Es het güggelet und güggelet, isch im Gschtrüpp ume gfahre, und geng het er nüt welle merke. Da chunt dem Bethli ändlech e Dornascht z'Hülf und chratzet ihn's am Arm. Es het's chuum gschpürt, aber es isch ihm Grunds gnue gsi für z'göisse: »Ai ai.« – Jitz wohl, jitz het er umegluegt und richtig dä wohlbekannt, schattig Gartehuet mit dem grüene Band drüber, zwüschem Gschtrüpp gseh sech bewege. Ohni sech lang z'bsinne, isch er dür d'Schtude-n-ab, und es isch ihm gsi, wie wenn's na vierwüchigem Rägewätter zum erschte Mal wieder e blaue Schranz i ds Gwülch gä hätti. Ds Bethli het ta, wi wenn's gar nüt merkti, het harmlos es chlys Bluetströpfli vo sym Arm abgschläcket und yfrig a de Brambeerischtude-n-ume zupft. Aber je nächer es d'Eschtli het ghört chräschle-n-und bräche, descht heißer sy-n-ihm d'Blutwälle-n-über ds Gsicht gloffe, und es het je länger, descht dütlecher ds Gfüehl gha, es heig öppis Lätzes gmacht, daß es da ufe sym Schatz nache gloffe syg. »Himmel,« het's z'letscht nume no dänkt, »wenn er mi jitz grad früeg?« – Da ghört's – nume no drei Schritt hinder sech – dem Ruedi sy hälli Schtimm: «Bonjour, Mademoiselle». Es chehrt sech um, gschpürt, wie-n-es über und über rot wird und antwortet ändlech mit verunglückter Verschtellung: Eh bonjour, syt Dir da?« – »He ja, i ha welle ga jage.« – »Und i sueche Brambeeri, mer wei morn gelée mache, und di tuusigs Beerichinder hei-n-is ganz im Schtich gla.« – »I ha-n-Ech so lang nüt meh gseh, i ha Längizyti na-n-Ech gha.« – »Eh, warum syt Der o nie meh cho?« – »Ja, wüsset-Der – gället, i ha chly öppis dumms gmacht?« – »Wieso?« – »O wo-n-i da i der gloriette-n-öppis a d'Wand gschribe ha.« – »Aha, ja ender.« – »Äbe, i ha's dänkt. Syt der höhn gsi über mi?« – »E chly scho, Dir hättet mer öppis chönne-n-erschpare-n-und Euch sälber o, wenn Der das underwäge gla hättet.« – »Und Eue Papa, isch er no höhn?« – Ohni e Ton vo sech z'gä, byßt sech ds Bethli uf d'Lippe, schlat syni dunkle-n-Ouge-n-uf und nickt mit em Chopf, wie wenn's wetti säge: »und wie!« – Wo-n-er nüt erwideret und nume so schtober i ds Gschtrüpp yne luegt, seit's ändlech: »Warum heit Der eigetlech das gmacht?« – »Ach, es het mi halt e so möge, i weiß sälber nid rächt.« Druuf het's es silentium gä. Der Ruedi het nid rächt gwüßt, was er us em Schwyge vom Bethli söll schließe. Es het ne dunkt, er sött das erschte glückleche Zsämeträffe nid nutzlos la verschtryche, und doch het er's nid rächt 79 gwagt, los z'schieße. Es isch e qualvolle Momänt gsi für ihn, es isch ihm ganz äng worde-n-im Hals. Der Jumpfer Vilbrecht isch es bi däm Schwyge-n-o geng peinlicher worde, und si bückt sech afe, für Brambeeri abz'läse. Da fasset sech der Ruedi es Härz, er leit di linggi Hand uf ihri linggi Achsle-n-und fasset mit der rächte-n-ihre rächte-n-Arm, wie wenn er se wett ufha, und wo si sech ufrichtet, füürrot und mit Zittere, und vor sech abeluegt in Erwartung, daß es jitz öppis gäb, seit er schüüch und zärtlech: »Heit Der mi eigetlech e chly gärn, Elisabeth?« – »Ja – scho – aber . .« – Undereinisch chehrt si sech linggs um und git Päch, was gisch und was hesch, der Wald ab. Und der Ruedi schteit da und luegt und luegt und gseht ds Bethli verschwinde-n-im Tannewald. Und einsam i der guldige, duftige Waldlücke schteit er da, einsam mit mene – zierleche Wydlichorb. Es het ne dunkt, jedes vo dene paar Brambeeri, wo drin gsi sy, lueg ne-n-a mit schwarze, glänzige-n-Ouge voll Schpott und Hohn. Ändlech git er däm arme Chorb e Schtups, daß er hushöch i d'Luft ufe flügt und d'Brambeeri i alli Windrichtunge fahre. Druf sitzt er am Bord ab, schtützt beidi Ellböge-n-uf d'Chneu und der Chopf i d'Händ, wie wenn er d'Ohre wett verha und schtuunet vor sech hi, gäge di dunkle Tanne, wo sy Schatz verschlunge hei. 80 Vor ihm isch e Schwarm chlyni Bläulig umegflatteret. – Lang, lang isch er e so dagsässe. Ändlech seit er sech, es chönni eigetlech nid e so gmeint gsi sy, schteit uf und faht a Brambeeri abläse, und er het nid abgä, bis er der Chorb voll gha het. Derby het er dänkt, es syg allwäg gschyder, der Houpme Lombach gsej das nid, süsch seiti er gwüß, däm arme Ma syg nümme z'hälfe. Zwüsche-n-eis und zwen z'Mittag isch er gäge hei zue, a der gloriette vorby, und het dert sy Brambeerichorb ufe Tisch yne gschtellt.
Daheim het's ne-n-aber nit bha, er isch am Namittag wieder ga pirsche, und schtundelang het er chönne-n-a nere Tanne schtah und schtudiere, und geng isch er wieder uf ds glych Resultat cho, es chönni nid e so gmeint gsi sy, aber no zäche Mal dümmer als vorhär syg jedefalls d'Situation.
Ja, vercharret isch di Sach gsi, und zwar dasmal dür ds Bethlis Schuld. Es het nid mit klarer Überlegung ghandlet, wo-n-es im entscheidende Momänt dervo gschprunge-n-isch ; aber es dunkels Gfüehl het ihm gseit, es gäb öppis dumms, wo-n-äs nid ganz unschuldig wär dranne, vo wäge-n-es het dem Papa syni Bedingunge gkennt, und es het sech nid derfür gha, grad äxpräß dergäge-n-öppis az'richte. Drum isch es im letschte-n-Ougeblick us der Chlemmi use gschprunge. Aber jitz het ihn's 81 doch der Gedanke-n-afah plage, öb's ächt nid der Ruedi i d'Verzwyflung gschtosse heig. Es het ganz guet gschpürt, wie gärn er ihn's het gha.
So sy si Beidi schtei-unglücklech gsi, hei Beidi niemerem nüt dörfe säge-n-und hei i sech ynegworgget, was se plaget het, bis e glückleche Zuefall ne wieder ufghulfe het.
Am erschte Sunntig vom Wintermonet isch me no einisch ga Bälp z'Predig. Für allne Verlägeheite-n-usz'wyche, het der Ruedi uf em Predigwäg hinder mene Boum gwartet bis d'Familie Vilbrecht vom Oberried abe cho und im Dorf verschwunde gsi isch. Grad mit em Verlüte-n-isch er i d'Chilche cho. Gäge sy Gwohnheit isch er uf d'Portloube näbe d'Orgele ga sitze-n-und het mitts zwüsche der Dorfjuged Platz gnoh. No nie het der Pfarrer ihm so zum Härz gredt, wie hütt, wo-n-er sy Gmeind ermahnet het, »uf em dornevolle Pfad des Läbes unentwägt fort zue wandle-n-und vom einmal gefaßte, guete-n-Etschluße durch keine Widerwärtigkeite-n-und Unbilde sich abbringe zue lasse.« Natürlech isch das vor allem uf ds geischtlech Läbe gmünzt gsi; aber der Möntsch macht d'Nutzanwändung gärn uf das, was ihm grad z'oberscht uf em Härz liegt. Wenn der Ruedi hütt scho hätti welle tiefer grabe, er hätt nid chönne, vowäge, wo der Pfarrer juscht am wermschte 82 worde-n-isch, da isch dür ds höche Fänschter e grälle, breite Sunneschtrahl i d'Chilche gfalle, grad vor der Chanzle düre-n-i ds Froueschiff, und het dert e liebi, reizendi Gschtalt mit hällem Himmelsliecht überschüttet. Geng und geng wieder het üse Fründ müesse luege, und i syne Gedanke het d'Phantasie afah wäbe, Bild um Bild us nere herrleche Zuekunft. Es het ne dunkt, er müeß vom Lättner abeflüge-n-und mit sym härzige Schatz i däm Sunneflimmer use flüge, furt, furt, über e Bälpberg, über e Thunersee, ufe, i-n-es Land voll unverkümmereter Säligkeit. Er het sech fey müesse-n-ebha, nid Lut z'gä. Aber bhüetis, zur rächte Zyt het ihm der Sigerischt i di nüechteri Würklechkeit z'rückghulfe, indäm er uf ne Wink vom Schloßherr, wo geng wieder erwachet isch, es schitters grüens Umhängli fürezoge het. Ja, so-n-es fadeschynigs Umhängli isch mängisch scho dick gnue, für Himmel und Ärde z'scheide.
D'Predig het nümme lang duuret, und der Sägesschpruch het ds Zeiche zum Ufbruch gä. Na gueter, alter Sitte-n-isch ds Mannevolk im Schiff und im Chor blybe schtah, bis ds letscht Froueli über d'Schwelle gsi isch. Nume die vo der Portloube sy ungeduldig di hölzigi Schtäge-n-ab troglet. Gnützt het's ne nüt, wäge di Vorderschte hei doch unde-n-uf der Schtäge, wo si i ds Schiff usmündet, müesse blybe schtah. Dür di Burebuebe 83 düre het sech der jung Herr Landorfer füredrückt, bis er uf em underschte Tritt gschtande-n-isch. Und nit lang het er gwartet, so isch im Zug vo de Froue dahär cho, was er gsuecht het. Nume-n-e Blick het er welle, für z'erfahre, wora-n-er syg. Und er het nid vergäblech ghoffet. Im Verbygah het d'Jumpfer Elisabeth umegluegt, nume-n-e Schtreifblick het si-n-ihm gä; aber das isch gnueg gsi, für d'Ungwüßheit vo de vergangene Wuche mache z'verschwinde. »So tuet es Meitschi nid,« het er dänkt, »wo öpperem uswäg wott.« Aber es isch no besser cho. Me het e Bitz wyt der glych Heiwäg gha, und di beidsytige-n-Eltere hei ja nüt gwüßt vo der Gschicht mit dem Brambeerichorb. Drum het me sech ganz harmlos begrüeßt, und der Herr Vilbrecht het sogar der Ruedi rächt artig agredt und gseit: «Eh, il y a longtemps que nous nous sommes vus». Es paar peinlechi Asätz sy bald überwunde gsi, und me het nume beduuret, daß der Wäg nid länger gsi isch. Item, der Ruedi und ds Bethli hei dem Himmel danket, daß si ds Trom wieder gfunde hei und es Jedes het sech vorgnoh, künftighi rächt vorsichtig z'blybe.
84 5.
Hümpängäng. D'Tante Salzschrybere fahrt nach Ängiland,
und ds Gattung macht dem Köbi Compresses.
Der Winter isch cho, me isch wieder i d'Schtadt züglet, und das het's mit sech bracht, daß me-n-enandere wieder meh gseh het. Aber dermit isch e neui Gfahr uftouchet. So lang me-n-uf em Land gsi isch, het me gar gärn mit de wenige Nachbare vorlieb gnoh. Dir chönnet ech aber dänke, daß es Töchterli vo der Art wie d'Jumpfer Vilbrecht nüt deschtweniger de Galanteriee vo de Schtadtherre 85 zuegänglech blibe-n-isch. Da het's du für e Ruedi gulte, ufem qui-vive z'sy, und er isch mängisch ghänslet worde vo syne Kamerade, wo ne hei welle-n-yfersüchtig mache.
Churz vor Wienachte het's e größeri fête gä bim Herr Früschig a der Junkeregaß. Mit großem Jubel het d'Juged d'Loosung vernoh: «on dansera». Me het's als nes guets Zeiche für d'saison agluegt, daß sie ihre-n-Afang grad dert het chönne näh. D'Jumpfer Vilbrecht het sech gfreut wie-n-es Chind; sie het schier nümme chönne schlafe, und so isch's no mängem Töchterli gange. Isch es öppe nit hüttigs Tags no so? Freue tüe si sech alli. Es Jedes bouet in aller Schtilli es Luftschlößli uf, syg es fêtiert oder nid. Aber a de-n-Einte zehrt de zuglych die gheimi Angscht vor em Verbändle. Wär weiß, mängs lehrt sogar vor mene Ball no bätte? Di andere frylech, wo ds carnet scho voll hei, gäb si numme d'Zyt gfunde hei, der Frou Schpittelyziehere der pflichtschuldig Knix ga z'mache, näme d'Sach e chly liechter. He nu, üsi Jumpfer Elisabeth het emel zu dene ghört, die sech nid hei bruuche z'plage.
Der groß Abe-n-isch cho. Papa, Mama und Tochter sy schön gsi, wie no sälte. D'Gutsche het se-n-i Hof gfüehrt. A der Vestibuletür het me d'Familie-n-use-n-andere grisse. E Chammerdiener het 86 der Ratsherr d'Schtäge-n-uf i d'Herre-Garderobe gwise, und es Meitli i-n-ere wyße Hube het d'Mama und d'Tochter rächts unde-n-i d'Dame-Garderobe gfüehrt. Dert het me sech drü mal rächts und drü mal linggs umdräit vor em große Schpiegel, d'paniers zwägzupft, e ghörigi Dosis Puder über d'Haar tüpft und sech gägesytig gmuschteret für di bevorschtehendi Schlacht. E Mama isch dert gsi mit drüne Töchterli, ds Bethli het im Schtille d'Vorsähung prise, daß sie ihns nid i der Familie het la uf d'Wält cho, vowäge die Mama het tha, wie ne-n-alte Schtadtsergeant vor der Parade. Böx und Müpf het sie usteilt und grangiert und gmacht. Aber usgseh hei ihri Meitscheni wie Fygeludi.
Üses Bethli het sech o dörfe la gseh i syr neue saumon-toilette, potz tuusig! D'Syde het bocket, wie wenn's Bläch wär gsi. Wo die Froue wieder i ds Vestibule cho sy, het der Papa scho uf se gwartet und me het der Ufmarsch rangiert. Vora isch d'Mama gruuschet, schtolz wie ne Schwan; hinder ihre-n-isch ds Bethli cho, und der Papa het di sicheri Nachhuet bildet. Der Chammerdiener het d'Flügeltüre-n-uf-gschtoße, und me-n-isch yne, i d'Arena.
Schpiegelglatt sy d'Bodechrüz g'wichset gsi. Der Chronlüüchter und d'appliques a de Wänd mit ihrne viele Cherze hei gwettyferet mit de 87 candelabres vor de Schpiegle, für dä Saal mache z'schtrahle wie-n-e Chrischtallpalascht. Der ganz Ruum isch erfüllt gsi vom herrlichschte Veieliparfum, – mh-äh! Glanz und Duft hei di ganzi Gsellscheft umgä. Aber ds wärtvollschte für die ganzi fête isch doch die früschheiteri Schtimmung gsi, wo uf de Gsichter vo der ganze junge Wält glüüchtet het. Me het nes gönnt, und der Widerschyn vo der jugedleche Luscht het o uf de Gsichter vo de-n-Alte der Usdruck e chly möge-n-erheitere. Me het wenigschtes für ne-n-Ougeblick der politisch Mißton überhört, wo sünscht i dene Tage die ganzi Gsellscheft z'Bärn dürzitteret het.
He nu, üses Töchterli het sy entrée gmacht, und mit ihm isch es neus Schtärnli a däm Himmel vo harmloser Freud ufgange. D'Gaschtgäberin isch uf ihn's zuegschtüüret und het ihm dür ihri schier chüniglechi Huld grad d'Schüchi vertribe. Es het o Gnad gfunde vor em Herr Früschig und vor em Herr Schultheiß sälber, dä uf ne-n-Ougeblick a der soirée erschine-n-isch. Aber es isch nid lang zwüsche de-n-Alte blybe schtah. Die junge Herre, wo mit ihrne dünne Wade-n-und länge Frackschööße zwüsche de Töchtere-n-ume gscharwänzlet sy und zäberlet und komplimäntiert hei, hei sech o gar bald hinder ds Bethli gmacht, und es isch der ganz Abe nie i Verlägeheit cho.
88 Je länger, descht bunter und läbiger isch me dürenandere gschwärmt. Erscht, wo im lingge-n-Egge hinde, hinderem Schpinet d'Gyge vo der Jumpfer Nüechtiger het afah yzieh wie-n-es Chind i der coqueluche, isch e gwüssi Ornig i d'Gsellscheft cho. Zu beide Längssyte vom Saal het sech d'Juged rangiert, uf der einte d'Töchtere, uf der andere d'Herre. Im zwente Glied sy di Alte gschtande, und d'lorgnettes hei afah blitze.
Der Herr Jolicœur het ufem Schpinet es paar Akkörd agschlage: »hümpängäng – hümpängäng«, d'Jumpfer Nüechtiger het agschtriche: »gy – gy – wyße – Wy« und der Klarinettischt Lürlimeyer het düderlet: »nume für e Gluscht – nume für e Gluscht«, und z'letscht het der Baßgyger Bilang afah brummle: »gsung, gsung – wart no ne Rung«. Wo si im Greis gsi sy, het's gar prächtig tönt: »hümpängäng – hümpängäng – Wy – Wy – Wy – nume für e Gluscht – gsung – wart no ne Rung, gsung – hümpängäng . . . .« und so wyters. Nume, wenn öppe d'Musikante hei e Chammerdiener mit mene cabaret voll Gleser gseh düre schnusse, so het's es unwillkürlechs ritardando und Taktschtörunge gä. Aber de het d'Jumpfer Nüechtiger dem Herr Jolicœur mit dem Boge-n-eis über d'Finger zwickt und mit ihrem breite Fueß dem Herr Lürlimeyer der Takt i d'Hüehnerouge trappet.
89 Na de révérances het sech vo beidne Syte d'Juged zu ne-re contre-danse i Bewegung gsetzt. – O, das hättet dir sölle gseh. So öppis vo Anmuet und Grazie findt me nid bald. Uf e Takt hei sech linggs acht schöni, rundlechi Damefüeßli i elegante Schüeleni und sydige Strümpfleni mit Löchlisöum uf der Syte füre gschtreckt, acht möhrig frisierte, pudereti Chöpfli hei sech coquett uf d'Syte gleit, d'Händ mit usgschpreitete Chly-Fingerli hei d'paniers mit Duume-n-und Zeigfinger agfasset und sy, wie am Drähtli zoge-n-und doch so frank und liecht, füre gümperlet, und uf der andere Syte sy acht glänzigi Schuehschnalle füre cho, acht schön gwachseni, schlanki cavaliers sy vormarschiert. Di Alte hei sech schier d'Ouge-n-usgluegt. Der Herr Bouherr het zu syr Nachbarin gseit: «c'est pourtant trop dommage qu'on ne puisse pas rester jeune.» Im Egge näbem Ofe-n-isch e-n-alte Herr gsässe. Dä het o gluegt und gluegt. Aber i syne-n-Ouge-n-isch öppis Wehmüetigs gsi. Er het schier müsse ds Briegge verha, und doch hätt' er nid chönne säge, warum.
Wär weiß, villicht het dä gseh, daß ds Sägessemannli z'oberscht uf der pendule, wo sünsch nie es Glied rüehrt, im Takt zur Musik Cabriole gmacht und sy möschigi Sägesse gschwunge het. – Ja, ja, denn het niemer dänkt, daß vier Monet schpäter drei vo dene cavaliers und no-n-es paar vo de-n-alte 90 Herre-n-im zweute Glied chrydewyß hinderem Grauholz im Gras würde lige.
Nu, mer wei jitz o nid a ds Truurige dänke, wo doch no i der Ferni gläge-n-isch. Schöner und gäng schöner het di heiteri Luscht ihres fürschtleche Regimänt gfüehrt, und, je meh sech di eltere Herre-n-i d'Näbedschtube zum Dampe zrückzoge hei, descht ungenierter het im Saal d'Freud gwaltet.
Pärse sy am sälbe-n-Abe-n-o der Ruedi Landorfer und d'Jumpfer Vilbrecht underem gägesytige charme gschtande. Aber dir müeßet nid vergässe, daß si no lang nid da aglanget gsi sy, wo me-n-uf-hört, d'Wält gseh, will me vom Schatz-a-luege schier blind worde-n-isch. Är frylech scho. Aber d'Jumpfer Elisabeth het i volle Züge-n-ihri Fêtiertheit gnosse. E jede cavalier, wo gwüßt het, sech zueche z'mache, het ihri lüüchtendi Luscht dörfe mitempfinde. Ja, es isch e so um se här gange, daß dem Ruedi mängisch es schwärs Unbehage-n-über-e Mage gschtriche-n-isch. Es isch ihm e so z'Muet gsi ungfähr wie amene Dichter, wo mueß zueluege, wie sech ds Publikum ob nere-n-Idee freut, die-n-ihm en-andere gschtohle het und usbütet. Er isch zwar e fürsichtige Fäldherr gsi i däm Fäld, vowäge-n-er het sech der Schlüssel vo syr Schtellung, ds souper mit sym Schatz, scho gsicheret gha und nid weniger di rückwärtige Verbindunge, das heißt di divärse 91 Tante-n-und cousines und so wyters. Aber begryfet, e Sieg in offener Fäldschlacht isch doch geng idealer als so ne verchnorzete Feschtungschrieg, wenn er scho meh chances bietet. Und de cha me nie wüsse. Lueget, es chehrt sech mängisch, me weiß nid wie. Und wie gschwind isch e so öppis verchachlet!
Er het's o müeße-n-erfahre, üse liebe Held. Eini vo dene rückwärtige Verbindunge-n-isch d'Frou Salzchammerschrybere gsi, e wärtvolli Tante vom Bethli. Si het sehr viel z'säge gha i der Familie. Ihre Ma isch ougeblicklech z'Bex gsi i Gschäfte, und si het sech descht meh amüsiert a däm Ball. Der Ruedi het se juscht zu mene Rundtanz engagiert gha und het se zum gaudium vo de Junge be-huetsam wie ne café-Röschter umedräit. Si isch nämlech dick gsi wie-n-es Hundertmaßfaß, und i der Verwandtschaft het me-n-ere nume »Tante Salzbütti« gseit.
Me het scho sy Ufmerksamkeit wieder andere Ziele zuegwändet und het der Ruedi ungschtört im Schweiß synes Angesichts la sy Bütti umetrülle, da ghört me-n-eine vo de junge Herre säge: «eh, regardez donc là, qu'est-ce qui roule là sur le parquet?» Und im glyche Momänt het öpper öppis vom Bode-n-uf, und das isch e-n Absatz gsi vo mene nid grad elegante Dameschueh. Vis-à-vis het me d'Frou Salzbütti bleich i-n-es canapé gseh sinke. 92 – »Was het si?« – »Was isch, Qu'est-ce qu'il s'est passé?« het me z'ringsetum g'chüschelet. Di tuusigs Meitscheni hei hinder ihrne Lufter glachet, währeddäm sech d'Gaschtgäberin und anderi Froue der Tante Salzbütti zu Füeße gschtürzt hei. – «Mais qu'est-ce qu'elle a? O, elle s'est foulé le pied.» Währeddäm me di Verunglückti vom Kampfplatz i d'Garderobe gwälzt het, het d'Jumpfer Nüechtiger mit Energie ihri Heerschare zu neuer Arbeit tribe, und »hümpängäng – hümpängäng – gsung – gsung – wy – wy – nume für e Gluscht – hümpängäng« isch es luschtig wyter gange.
Jitz wei mer se-n-e chly la gumpe-n-und luege, was i der Garderobe vor sech gange-n-isch. D'Frou Salzschrybere-n-isch halb ohnmächtig uf mene fauteuil gsässe; d'Frou Gaschtgäbere het ere-n-es Fläschli vo der beschte-n-Eau de Cologne-n-under d'Nase gha, und e Zofe het ere der Schueh abzoge. Der Fueß isch gschwulle gsi, und me het gschtürmt vo Bluetsuger und andere Mittel. Aber wolle! Wo di Zofe het der Chranke welle der Schtrumpf abzieh, het si ufgöißet und se-n-abrüelet: «Qu'est-ce que vous voulez? Laissez moi donc tranquille.» «Il faudrait chercher le médecin» het d'Frou Gaschtgäbere gmeint, »es gieng allwäg scho Eine vo dene Herre der Herr Dokter Chnuuschti ga reiche, nid?« – »E pärse,« het der Ruedi a der halb offene Türe 93 g'antwortet, »söll i gah?« «Mais qu'est-ce que vous pensez, i cha dä Horror nit gseh,« het d'Frou Salzbütti lamäntiert, «je rentre». «Mais vous ne pouvez donc pas marcher, ma pauvre amie, eh loset, Herr Landorfer, säget doch dem Chrischte, er söll d'porte-chaise rüschte; das wird ds Beschte sy.« Der Ruedi isch der Ufforderung vo der Frou Früschig uf der Schtell nachecho und isch i ds office gschtürmt. Dert hei juschtemänt der Chrischte-n-und ds Herr Vilbrechts Köbi e Fläsche Clos-du-Rocher grettet gha und s'het Gattig gmacht, es syg nid di erschti gsi, wo si a däm Abe mit de-n-andere livrée-Brüeder bodiget heige. Me cha sech dänke, wie ungläge dene Herre Gutschner und Bediente der Uftrag cho isch, d'Frou Salzschrybere hei z'zügle, a d'Inselgaß ufe, bi däm früsch gfallene Schnee. Der Chrischte het es Gsicht gmacht, wie wenn me-n-ihm e Purgaz zuegmuetet hätti und het öppis afah schtürme. Aber der Ruedi isch ihm churz i ds Wort gfalle mit der Frag: »jä, weit Der lieber aschpanne-n-und se-n-ufefüehre?« – »Nei, gnädige Herr, das de wäger nid, das cha me nid, gwüß nid.« – »In nu, so traget se halt; aber machet e chly gleitig, hü! Lagschoue, machet nid e so-n-es schüzlechs Heft, Chrischte, si wird Ech de öppe schon-n-es Trinkgäld gä. Allons!« Ersch das vom Trinkgäld het der Chrischte bewoge, e chly fürers z'mache. 94 Er isch mit em Köbi i ds remise gange, und dert hei si sech du Luft gmacht. Der Köbi het agfange-n-und brummlet: »Schtärnstuusig D . . . . ., wenn i gwüßt hätt, daß me Die no müeßt dert uche fergge, i wär my tüüri – hockebode – hinecht i ds Näscht gläge-n-u hätti gseit, i heig Gringweh.« Der Chrischte het uf Alls ufe sech no i der Chuchi müeße vo de Meitleni la necke, wo-n-er dert isch ga d'Latärne-n-azünte. Es isch fey es Zytli gange, bis si ihri Sänfte bis vor d'Hoftüre bracht hei. Me het d'Frou Salzbütti ynegschoppet mit mene chauffe-pieds und mängem shawle-n-und allerhand Chüsseni. D'portechaise isch ganz usgfüllt gsi. Ändlich het me ds Türli zuegschletzt. Der Chrischte het vorne-n'agfasset und der Köbi hinde. »Hesch?« het der Köbi gseit, und »hupp – aeh« het der Chrischte gjammeret, und langsam, wie-n-es Frachtschiff, isch der Transport düre Gang i d'Loube-n-use. Wo der Ratsherr Vilbrecht gseht, wie di Gschicht i Plamp chunt, seit er: «il faut qu'un de ces jeunes Messieurs se charge de l'accompagner» und het dem Herr Ruedi e Blick zuegworfe, wie ne nume-n-e-n-angähnde Schwiegervater cha thue. Jitz het dä arm Ruedi o-n-es Gsicht gmacht, wie wenn er e fuuscht-große, füürige Härdöpfel a eim Bitz gschlückt hätti. «Eh bien j'irai» het er gseit, het d'Töubi i sy Mage-n-abegworgget und der Mantel umghänkt und isch gange.
95 Wo-n-er obe-n-a d'Loube cho isch, isch er blybe schtah und het däm Kondukt nache gluegt. Da het er undereinisch d'Töubi vergässe-n-und het alli Gredi use müesse lache. Jede Momänt, het er gmeint, müeß di ganzi Paschtete sytlige-n-i Schnee usetrohle. »Di Gschicht ga z'säme z'läse begähre-n-i eigetlich de nid,« het er zue sech gseit, und zuglych isch ihm i Sinn cho, ds souper chönnti jitz de nache sy – und de ds Bethli? Grad umchehre het er o nid rächt dörfe. Aber z'letscht het doch der Schatz d'Oberhand übercho, und er isch ume der soirée zuegschtüüret. Er het dänkt, der Ratsherr wärdi wohl i der Näbedschtube dampe-n-und s' nit grad merke, wenn är wieder yne chömi.
Aber i dänke, n-euch wärd's doch wunder näh, wi di Frou Salzschrybere hei cho isch. Jä nu, so loset!
Di armi Hutte-n-isch scho obe-n-a der Juukere-gaß i ne liechti Ohnmacht gfalle-n-und het i ihrer Drucke troumet, si sygi z'Ostende-n-i-n-es Schiff ygschtige-n-und fahri bi förchterlechem Schturm nach Ängiland.
Halbwägs, a der Chilchgaß, seit der Chrischte: »Wart e chly, es früürt mi a d'Finger« und schtellt ab. Dem Köbi isch es o rächt gsi z'verschnuufe. Chuum hei si abgschtellt gha, so sitzt der Chrischte-n-uf di einti Tragschtange, die chlepft, und der 96 Chrischte sitzt im Schnee. – »Eh ds D . . . . .,« meint der Köbi, »was machsch, du Löl?« – Was seu mer jitz?« Der Chrischte-n-isch ufgschtande-n-und het di brocheni Schtange-n-agluegt und nid gwüßt, was säge. Ändlech meint er: »Wei mer se-n-usela?« »U de?« fragt der Köbi. Kei Möntsch weiß, wie lang di beide Trappeni no da gwärweiset hätte, wenn nid grad der Nachtwächter Schlarpenegger mit Schpieß und Latärne derhär cho wäri. »Was mueß das gä da?« het er se-n-agräblet. »He was ächt,« seit der Chrischte, »ds Stangli isch is verheit. Gib du mer dy Schpieß zum düreschtecke.« – »Ja gäu, daß d'mer ne de o no verheisch,« meint der Schlarpenegger, und na öppe vier Minute, währed dene di drei Manne, ohni öppis z'säge, der Schade betrachtet hei, fahrt er furt: »Nei, aber, wenn d'mit mer hei chunsch, su wiu der es angers gä, i wüßt no-n-es schtyfs ame-n-Ort.« Die Hülf isch pärse dene beide rächt gsi, und si hei d'Sänfte la schtah und sy dervo trappet. »Jä, eine sött däich dablybe,« meint der Köbi. »E, wär wett o die chätzers Chniepe schtähle?« schnauet der Chrischte, »weder äbe, me weiß nid, was se no achunt u derna hieß es de glych, me heigi nid gluegt. Su blyb du by-re, Köbi.« – »Aber de löjt mi de nid da schtah bis zum jüngschte Tag.« »Nih-nih,« het der Nachtwächter brummlet, und di beide sy dem 97 Boväxtöri zuegschtüüret. Der Schlarpenegger isch am Tag Gärtner gsi und het a der Junkeregaßhalde gwohnt. Der Köbi het's dunkt, si mache gar schuderhaft lang und het Chummer übercho, er chönnt de no yschlafe-n-und erfrüüre. Er isch im Schnee ufe-n-und abetrappet, bis daß er Lüt het ghört d'Loube-n-ab cho. Es isch es Päärli gsi, wo jedefalls von-ere-n-andere soirée heicho isch. Dene Lüt isch di Sänfte grad ufgfalle, wo da so einsam mitts uf der Gaß gschtande-n-isch. Si sy zueche cho, und der Köbi het uf der Schtell der Dokter Chnuuschti möge-n-erchenne. Er het ihm erzellt, was gange sygi, und der Herr Dokter, wo gar e gwüssehafte Ma gsi isch, het gseit: »Ja die cha me nid e so la schtah hie.« (Er het richtig im Schtille dänkt, er nähm di Chranki lieber grad zue sech yne – er het a der Chilchgaß gwohnt – als daß er de i-n-ere Schtund wieder ufgschprängt wärdi und no einisch düre Schnee öppehi müessi. Begryfet, es isch ds sältmal z'Bärn no nid hinder jedem Abwys-Schtei e Medizinprofässer gschtande.) – »Loset Mano, ganget Dir de zu ds Herr Salzschrybers ga lüte-n-und ga säge, i heigi d'Frou Schrybere zu mir über Nacht gnoh.« Dem Köbi isch natürlech alles rächt gsi, wenn er nume sy Lascht los worde-n-isch. Der Dokter und sy Frou hei d'Tante Salzbütti us ihrer Chesi usebüret und 98 se-n-i ihres Hus gnoh. Si het gar nid rächt gwüßt, was mit ere geit und het gmeint, ihres Gattung tüej se-n-i ds Bett.
Sobald der Dokter d'Hustür hinder sech zue ta het, isch der Köbi i d'Sänfte gschloffe-n-und het sech's la wohl sy. Jitz schticht ne ds Güegi, und er dänkt, wie's wär, wenn er nüt der glyche tät und sech ließ la d'Schtadt uftrage. Das lüüchtet ihm y; er mummelet sech i alli shawles y und het sech müüslischtill. – Ändlech, ändlech chöme di beide-n-Andere-n-ume mit ihrer Schtange. Wo si aber niene kei Köbi gseh, fah si beidi afah flueche-n-über ihn, was ds Züüg het möge verlyde. »Däm d . . . . . . Kärli wei mer's de scho reise,« hei si gseit. Der Köbi het du aber Angscht übercho, si chönnte doch no öppis merke, und pöpperlet a d'Fänschterschybe-n-und seit mit dem höchschte Schtimmli, wo-n-er z'wäg bracht het: «Allons, allons, dépéchez-vous.»
Das het ne du Bei gmacht. Der Chrischte-n-isch mit em Schlarpenegger um ne Schoppe-n-eis worde, er söll ihm hälfe trage. Si hei sech ygschtellt und der Köbi d'Schtadt uftreit. Der Köbi het schier Mageweh übercho, will er gäng ds Lache het müeße verha.
Der Transport isch das mal e chly gleitiger vor sech gange, vowäge-n-es isch jitz nume-no Eine vo 99 de Treger voll gsi, und dä het doch no sövel Verschtand gha, daß er sech gseit het, si heige-n-e chly lang zaagget mit däm Schtangli und das chönnti am Änd schädlech uf ds Trinkgäld ywürke. Drum het der Chrischte brav uszoge, und der Nachtwächter het müeße luege, wie-n-er nachechöm, göb was er het z'byschte gha. So sy si emel no bald a der Inselgaß aglanget vor em Hus, wo d'Frou Salzschrybere gwohnt het. Si hei abgschtellt und der Chrischte-n-isch gah lüte. Na mene Chehrli isch überobe-n-es Fänschter ufgange, und ds Gattung, wo bi der Dienerschaft z'Bärn als nes fromms Meitli isch verbrüelet gsi, het abegrüeft: »Wär lütet jitz no so schpät?« – »Chum nume cho luege,« antwortet der Chrischte, »du chasch de Gumprässe mache bis am Morge.« Ds Gattung het öppis Chrumms g'ahnet und isch abe cho. Es het juscht di dreicherzigi Visitelatärne-n-azüntet gha, für sy Herrschaft ga z'reiche. Und mit där Prachtslatärne-n-isch es jitz vor d'Hustür cho. »Dy Alti het sech der Scheiche gwirset abem Tanze,« het ihm der Chrischte vertroulech erklärt. »Eh aber nei, das wird öppe nid sy, het jitz die no müesse ga tanze? Es isch mer de no gsi, es syg öppis nid guets i der Luft, wo si furt isch dä Abe,« seit ds Gattung und schtellt sy Latärne-n-uf e-n-underschte Tritt vor der Hustür und macht sech a d'Sänftetür. Linggs 100 und rächts vo-n-ihm sy di beide Treger gschtande, wie wenn e Jede hätt angscht gha, der Ander chönnt ihm ds Trinkgäld vor e wäg schtibitze. Ds Gattung het ds Türli ufta, und uf däm Bärg vo Chüsseni und shawles het öppis gsühnet und gschtöhnet, aber grüehrt het sech nüt. »Eh aber, aber . . .,« meint ds Gattung und schtreckt der Chopf i d'Sänfte. Da verwütscht's vo mene chratzige Muul es härzhafts Müntschi, fahrt mit mene grüsleche Göiß z'rück und schtürchlet hindertsi übere Trottoirrand und, gäb wie der Schlarpenegger brüelet het: »lue, lue, lue, lue, lue, wo d'hockisch,« pürzlet's um und sitzt mit sym ganze Gwicht uf di schöni Latärne. Die het g'chrachet und alli drei Cherze sy verlösche. Währeddäm der Köbi us der Sänfte schnagget, schteit ds Gattung uf, nimmt di verdrückti Latärne, schießt wie usere Büchse-n-ufe Schlarpenegger los, wo no mit offenem Muul da gschtande-n-isch, und hout ihm mit der Latärne-n-eis übere Chopf yne, daß d'Glasschärbe-n-umenand gfloge sy. Aber es zwöits Mal het er nid dargha. Er isch uf und dervo, und i sym Chlupf het er nid g'achtet, daß es Grebli zwäris über d'Gaß gange-n-isch. Da isch er drüber trohlet, daß er no zäche Schritt wyt büüchlige düre Schnee us zybet isch. Nache-n-isch er im Fyschtere verschwunde. Der Chrischte het sech hinder d'Sänfte verzoge, und der Köbi het dervor sech g'chrümmt, 101 mit beidne Hände-n-uf syni Chneu brätschet und uflätig glachet: »äh-hä-hä-hä-hä.« Aber nit lang. Wie-n-es Windschpiel het ds Gattung sech g'chehrt und – flatsch – het er e Chlapf uf sym breite Muul gha, daß es im Gärberegrabe-n-es Echo gä het. »Da hesch dyni Gompresse, du Uflat,« het ds Gattung g'chüüchet. Und der Chrischte het hinder der Sänfte füre glüüßlet und gseit: »wou, Mäu, du gisch Brot.« Druuf het ds Gattung sy Latärne gnoh und sech mit Schluchze-n-i Husgang zrückzoge. Chuum het es d'Hustüre hinder sech zuegschletzt gha, chunt dem Köbi i Sinn, was er hätti sölle vom Dokter usrichte. »Gattung,« rüeft er, »Gattung! – Los, i mueß der no öppis säge – Gattung!« Aber usem Hus het me nume no öppis ghört vo »Schnuderbuebe«, und um kei Prys hätti me ds Gattung wieder use glöckt. Jitz het der Köbi die ganzi Gschicht no dem Chrischte müesse-n-erkläre. Wenn der Chrischte-n-im Schtand gsi wär', d'Sänfte-n-alleini hei z'trage, su hätt er's gwüß gmacht, vowäge dem Köbi het er's nümme g'gönnt, no einisch i ds office cho Gleser und Fläsche z'lääre. Item, si sy emel du wieder hei, und der Chrischte het sech mit dem Gedanke tröschtet, daß er dem Schlarpenegger e kei Schoppe heig müesse zahle.
Und jitz üse guete Ruedi! Dä isch also wieder i d'soirée zrückgange. Z'erscht isch er vorsichtig ga 102 schpioniere, wo der Ratsherr sygi und het gmerkt, daß er mit de-n-Alte-n-im chlyne Salon isch gsässe, wo me-n-yfrig politisiert het. »Das wär guet,« het er dänkt und geit gäge ds große Salon, wo grad e Tanzpouse-n-isch gsi. Aber o wetsch! Wo-n-er juscht yne wott, geit d'Türe wyt uf und di ganzi Juged chunt im Zug use, für sech im Hinderhus a ds souper z'mache, und z'hinderscht geit am Arm vomene Herr, dä sünsch gar nit beliebt gsi isch, d'Jumpfer Elisabeth. Der Ruedi fahrt z'rück und wott i ds Herre-Salon flieh, damit si ne nid gsey; aber wie-n-er düre Gang rönnt, chunt ihm d'Frou Gaschtgäbere-n-i Wäg und redt ne gar fründlech a: «Eh mon cher, vous arrivez trop tard. Je vous remercie infiniment de votre amabilité. Assistez donc maintenant avec moi au souper.» Die Ehr het me natürlech nit dörfe-n-usschla, und dä arm Gügger het sech gluegt z'fasse-n-und isch gange, wie-n-es Schaf zur Schlachtbank. Si sy zsäme düre Gang hindere-n-und i d'Äßschtube. Si hei sech a-n-es chlys Tischli gsetzt und hei sech la serviere. Aber g'ässe-n-isch dert nit viel worde, vowäge d'Frou Früschig het wie ne Fäldherr ds service beobachtet und isch all' Ougeblicke ufgschosse, hie und dert öppis ga befähle, und der Herr Ruedi het gar e kei Appetit gha und verschtürmt usgseh. Vo Zyt zu Zyt het er uf sy's Gilet abegluegt, wie 103 wenn er wett luege, öb's no keini Löcher heig. Ja wolle, das hätti schier chönne Löcher gä vo dene Blicke, wo ds Bethli übere gschosse het. Und dem Bethli sy Cavalier, wo sech schier töt het, für ne-n-interessanti Konversation a z'bändle, isch nachhär daheim ga erzelle, die Jumpfer Elisabeth syg neue-n-e längwyligi Gsellschaftere.
Es settigs souper het der Ruedi no nie düregmacht.
Underdesse-n-isch es im Herre-Salon läbig zuegange. Daß es nid ganz ohni Gwitter wärd abloufe, hätti e-n-ufmerksame Beobachter scho chönne prophezeie, wo der Ratsherr i Saal cho isch, vowäge di Blicke, wo elteri Herre-n-uf ihn gworfe hei, hei nüt guets verheisse. Und richtig, nid lang nadäm der Ratsherr im chlyne Salon sech niedergla het, isch es losgange. Der Oberscht Muxmernit het der Herr vom Oberried afah gusle: »Was meinet Der, wie lang trinke mer no bärnische Waadtländer?« – »Das chunt nume druf a, wie lang's no geit, bis ech d'Ouge-n-ufgange.« – »So? Euch gange si de uf, wenn de der Franzos im Belletruche-Chäller wirtet, was?« – »Emel Dir verheit ihm de ds Chällerloch nid, Herr Oberscht, mit Euem roschtige Sabel.« – »Das wird sech de no zeige. Es chönnt sech ender frage, wär ihm de der Schlüssel zue bängglet und ihm nache no merci 104 seit, wenn ihm der Franzos d'Hut über d'Ohre zoge het.« I das Wortduell hei sech bald no anderi gmischlet, und albeneinisch isch e Fuuscht ufe Tisch gfahre, daß d'Gleser höch ufgumpet sy. Di guete Herre hei der Waadtländer scho denn verschüttet, und doch het e jede gmeint, er gäb der bescht Rat für ne der Republik z'rette.
Je tiefer hie der Riß zwüsche de Gmüeter g'klaffet het, descht einmüetiger und heiterer het me näbena sech der Freud ergä, und me het nüt anders ghöre töne-n-als dem Herr Jolicœur sys unermüedleche hümpängäng-hümpängäng. Di politische Güggle-n-aber sy so i-n-es Wäse-n-yne cho, daß si's gar nit g'achtet hei, wo-n-es schtill worde-n-isch im große Salon, will di Junge-n-a ds souper gange sy. – Juscht het der Ratsherr riposchtiert: »Und i blybe derby, er het doch öppis rächt der Jean Jacques,« und der Oberscht Muxmernit het i sys Glas yne brummlet: »verfluechti Mählamsle,« da chunt me der Ratsherr cho use rüefe, er söll doch gschwind i d'garderobe cho. Er geit und find't dert sy Frou, wo nutzlos alli Chraft ufwändet, für ihres Töchterli z'bethädige. Das het sy's Naselümpli vord'Ouge drückt und gschtampfet derzue und us mene wahre Schturzbach vo Schluchzer use het me bös Dings chönne verschtah: «il m'a gâté toute la soirée.» – »Eh bhüetis, was isch los? – qu'est-ce que 105 tu as, ma chérie?» het der Papa gseit. Aber Antwort het er keini übercho. D'Mama het du dem Papa erklärt, was d'Ursach vom Verdruß sygi. Ds Bethli heig sech gfreut gha, mit dem Ruedi a ds souper z'gah und jitz heig er ihn's eifach im Schtich gla, und es heig no müesse froh sy, mit dem Herr Jacquelet z'gah, «qui sent tellement mauvais de la bouche» und so wyters. – Es syg würklech öppis z'säge, het d'Mama gmeint, da syg me der ganz Abe fêtiert, wie kei's anders (bi dene Worte het sech der Mama ihres Härz ufböumt, daß es schier e Buck a ihrem Hals gä het) und de im Momänt, wo me grad am meischte druf luegi, müeß me de blybe sitze. »Natürlech, es het du Keine zueche dörfe,« het si mit Schtolz bygfüegt, »will me nüt anders dänkt het, als der Herr Landorfer wärd ihn's a Tisch füehre – und jitz?« E neue Schmärzenserguß isch dadruf usem Bethli fürebroche. Aber der Ratsherr lächlet, wie wenn er's i der Hand hätti, mit eim Wink der Schturm z' beschwöre, und seit: «mais, mais, mais, ne soyez donc pas injustes. C'est moi qui l'ai envoyé.» »A bah,« hässelet ds Bethli, »wenn ihm öppis dranne wär gläge gsi, mit mer zum souper z'gah, hätt er dänk d'Tante la tschädere, er het emel sünsch niene halb e so viel uf alte Tante.« «C'est bien possible, mais il est très poli...» – »A bah, i ma 106 nüt ghöre.« – Jitz dänkt der Ratsherr, es wär gschyder, der Ruedi chäm sälber cho guet mache-n-und geit ne ga reiche.
Mänge junge Ma lehrt d'Froueträne-n-ersch na der Hürat kenne. O das isch e böse Momänt für ne junge-n-Ehema, wenn er zum erschte Mal sys Froueli gseht briegge. I ma nit vo dene rede, wo gfüehllos und unerchannt sy gäge-n-ihri Frou. Aber vo dene wo-n-es guets Härz im Lyb trage, schteit gar mänge schröcklech hülflos da, wenn dem Froueli syni liebe-n-Öugli aloufe-n-und die glänzige, heisse Tröpfli afah weleseh mache-n-über di sammetige Müntschibacke-n-abe. »O du liebi Zyt, was söll i mache?« so dänkt mänge. Der Eint zieht y und kapituliert bedingungslos ; aber mit so Eim isch nüt, dä git i däm Momänt ds Hefti für syr Läbtig us de Finger. E-n-Andere wird toub und brüelet d'Frou a. Das isch o nüt, so Eine-n-isch e Tyrann. Nei, der rächt Bärner erchlüpft scho nid e so hert. Er schwygt und lost z'ersch e chly und luegt, und de dänkt er: »eh bhüetis, das wird de öppe-n-o versurre, und de cha me de geng no luege, wo's öppe-n-use wott und was z'mache-n-isch.« Aber wenn Eine i das nasse Füür chunt, scho gäb daß er ghüratet isch, so isch das präzis, wie wenn me-n-ohni Chriegserklärung i Chugelräge gratet. Ja, da chame de gseh, öb sech Eine weiß z'hälfe.
107 Afin, der Herr Ruedi chunt bald druuf a d'garderobe-Tür, pöpperlet diskret und geit yne-n-und wott grad loslege. Aber er het doch nit dänkt gha, daß es e so bös schtandi und isch e chly erschrocke, wo-n-er das Härzeleid gseht. Er het schuderhaft verläge-n-usgseh, und das het du däm tuusigs Meitschi e so wohl tha, s'isch ihm wie ne Schluck asti spumante düre Hals abe gloffe, aber das Chröttli hätti emel ja nüt la merke. Im Gägeteil, es het es paar Ouge gmacht, wie großi, glesigi Gufechnöpf und wie wenn es wetti säge: »da isch der Bode, wenn d'öppe nid weisch, wo chneue, du Sündebock.« Der Ruedi het aber gar nid a ds Chneue dänkt, sondere-n-er het sech ufem Sattel vo sym subere Gwüsse höch ufgreckt und gseit: »Me seit mer juscht, Dir syget höhn über mi. Es isch mer schuder-, schuder-, schuderhaft leid, aber i cha gwüß, gwüß nüt derfür, daß ig Ech im Schtich gla ha. Meinet Der öppe, es heig mi nid o g'ergeret, daß ig Ech ha müesse dem Jacquelet überla?« – »Abah,« het ds Bethli gmacht und sy linggi Achsle füregschnellt. »Afin, i cha-n-Echs säge, es het mi g'ergeret,« fahrt er furt. Aber i ha doch Euem Papa nid chönne refüsiere, wo-n-er mer gseit het, i söll Eui Tante gschwind hei begleite. I wär' öppe lieber da blibe.«
No währeddem er das seit, git's im 108 vestibule-n-e schuderhafte-n-Ufruehr und es G'lamäntier und es Gschtürm, und usem Gred use ghört me d'Gaschtgäbere rüefe: »wo isch der Herr Landorfer?« – Der Ruedi erchlüpft, und gäb daß er zur Türe-n-use cha, chunt d'Frou Früschig cho yne z'schieße-n-und schnouzt ne-n-a: »Quest-ce que vous avez fait? – Der Frou Salzschrybere-n-ihres Meitli isch da und wott sy Herrschaft cho reiche.« Jitz het's dä arm Ma dunkt, d'Dili chöm uf ihn abe wie-n-es nasses Lilache. Er schteit da wie ne Bock und weiß allerwälts nid, was er söll säge, und die andere Froue schtande-n-o da mit offene Müler. Im vestibule-n-usse schteit richtig ds Gattung und verfüehrt es schuderhafts Gheie-n-und hüület und briegget und macht es Wäse, daß alles z'sämelouft und niemer nüt begryft. D'Ratsherri platzet los und brüelet i alles yne: »Non c'est pourtant trop fort. Jitz het er is no agloge. Er isch gar nid mit der Tante hei.« Ds Bethli het vo neuem afah hüüle-n-und het ufbegährt, es well hei. Der Ruedi fasset sech ändlech und fahrt uf das arme Gattung los: »Was isch das für nes Gschtürm? – Sy de die Bediente nid cho mit der portechaise?« – »Eh wohl, bhüetis wohl,« seit ds Gattung, »si sy cho und hei mi abeglütet und gseit, si bringe d'Frou hei, und wo-n-i d'portechaise uftue, sitzt der Köbi drin. (Vom Müntschi het's 109 nüt gseit und vo der Latärne-n-o nüt.) U du ha-n-i halt dänkt, si heige mi nume welle für e Narre ha.« – Jitz het richtig niemer gwüßt, söll me lache-n-oder briegge. »Wo sy di Bediente?« fragt ändlech d'Gaschtgäbere, »la gseh, Bäbeli, allez chercher Chrischte.« Ds Bäbeli isch gange, und underdesse het ds Gattung emel no zwänzg Mal sy Gschicht vorne-n-agfange-n-und alli Bott wieder afah briegge: »we's ere nume nüt gä het. Me cha nid wüsse. Sie isch viellicht erfrore-n-oder i ne Chällerhals abegfalle-n-oder am Änd uf der Polizei oder, wär weiß, me het se . . . . es het vor Briegge nid wyter chönne. »Eh ja,« seit e junge Gschpaßvogel halblut, »der Jud het se-n-allwäg gnoh.« Der Ratsherr het underdesse der Ruedi i ds Gebätt gnoh, und dä het ihm müesse bychte, was er gmacht heig, und der Ratsherr het ufbegährt mit ihm und sy Frou o, bis es ds Bethli schier gar duuret het.
Nach längem Sueche-n-und Parlamäntiere het me-n-ändlech di beide Sünder bracht, und der Chrischte het gseit, si heige der Dokter Chnuuschti begägnet und dä heig d'Frou Salzschrybere zue sech i ds Hus gnoh und si heig es du dem Chöchi welle ga säge; aber das heig sech du gförchtet und heig ne kei Bscheid welle-n-abnäh und du syge si halt z'letscht ume gange; wäge däm Schturm heige si sech nid welle la d'Füeß abfrüüre.
110 Jitz het me du ds Gattung tröschtet und d'Chnächte-n-use gschickt, me well de ds morndrisch mit ne rede. Der Ratsherr het la aschpanne-n-und isch mit Frou und Tochter hei gfahre.
Und währeddäm der Ruedi Landorfer sech o verabschiedet het und i Egge vom vestibule-n-isch es Trinkgäld ga fürechnüble, isch me-n-im Salon wiwiwy-wiwiwy-wiwi-hümpängäng im rasende Galopp über di letschte-n-Ereignis zur Tagesornig übergange.
111 6.
Ds Lendemain de fête
Was meinet der, wär isch ächt z'morndrisch z'erscht wieder erwachet gsi? – Natürlech d'Frou Salzschrybere. Wo die wieder zue sech cho isch, scho am eis öppe, het si afah jammere-n-und bjorne, bis der Dokter wieder i Schlafrock g'schloffen-isch, cho luege, was si eigetlech o heig. Ihre-n-erschte Gedanke, wo si ne gseh und umegkennt het, isch gsi, öb si eigetlech no läbi, und drum het si ne gfragt: »Bi-n-i-öppe gschtorbe?« – »Jä, was meinet Der, wo Der syget, Frou Salzschrybere?« »Emel alwäg nid im Himmel, wenn Dir ume Wäg syt,« 112 meint si (der Schräcke vor däm verwünschte Dokter het se völlig zum Bewußtsy bracht). »Nei,« antwortet der Herr Chnuuschti, »aber emel afe-n-a der Chilchgaß.« Sie het afah ufbegähre, si well uf der Schtell hei. Was das o für ne Manier syg, daß me se nid heibracht heigi und so wyters. »Da hei mer's,« seit der Dokter ergerlech, »ds Tüfels Dank het me vo settige Lüte. Schtatt froh z'si, daß mer Ech nid hei la erfrüüre-n-uf der Gaß, faht Der jitz no afah use heusche, wunderlechi Drucke, was Der syt. Wo fählt's Ech eigetlech? Zeiget mer dä Fueß, i ma de nid bis am Morge da gruppe.« D'Frou Salzschrybere-n-isch du doch afange-n-e chly murb worde gsi und schtreckt ändlech ihre gschwullene Fueß zum Bett use. »Mhm, äbe,« seit der Dokter, »thüet ne nume wieder undere-n-und heit Ech schön schtill, mer wei de, wenn's taget, afange mit Seife derhinder, guet Nacht, Frou Salzschrybere.« Vo denn e wäg het sie gschwige; aber zu de Schmärze-n-isch jitz no der Erger cho, und si het sech e so gschämt, daß si ganz under d'Dechi gschloffe-n-isch.
Ds Zwöite, wo erwachet isch, isch ds Gattung gsi. Das arme Chöcheli het geng gmeint, es tüej ihn's byße-n-im Gsicht und es isch, weiß kei Möntsch, wie mängisch, ga syni Backe wäsche. Und de het's pärse o nid Rueh gha wäge syr Herrschaft, bsunders wil es gwüßt het, wie ungärn d'Frou Salzschrybere der Dokter Chnuuschti gha het.
113 Der Dritt isch der Schlarpenegger gsi. Dä isch erscht am halbi füfi i ds Bett cho na syr Wächtertour. Aber scho am sibni isch d'Frou wieder hinder ihm gsi und het Bscheid welle ha, wohär di viele Glasschärbe-n-uf sym Huet chöme. Är het se du no apfideret und welle ha, es syg ihm es Löufterli ufe Chopf abe tätscht. Aber uf der Polizei, wo-n-er sech zum Rapport gschtellt het, het ihm's der Herr Inschpäkter nid rächt welle gloube. »Das hätt neuis höch abe müesse cho, dunkt's mi, für dä dick Filz e so z'verschnyde,« het er gmeint.
Ordeli schpäter isch der Köbi füre gschloffe, wil ne vo der Herrschaft niemer gschtört het. Wo ds Züseli vom Märit heichunt, schteit dä Kärli i der Chuchi, liegt übere Schüttschtei yne-n-und schüttet sech mit em Gäzzi Wasser über e Chopf abe. »Was Tüüners mueß jitz das gä?« seit's und lachet uf de Schtockzänd. »Nüt apartigs,« meint der Köbi, »i ha nume chly Gringweh, i gloub, ds Wätter well ändere.« – »Ja warum nid gar, das hei si Der dänk im Belletruche-Chäller agä.« – »I bi nüt dert gsi.« – »I weiß scho, vo was Dir der Gring weh tuet, das chunt vom guet ha.« – »Was guet ha? Wär het ächt guet, öppe-n-i?« Ds Züseli het juscht welle sy Gascht us der Chuchi usemuschtere, da chunt ihm der Herr Vilbrecht sälber z'Hülf und befiehlt dem Köbi i sys Cabinet z'cho. 114 Der Köbi isch sym Herr nachegschlarpet, und ds Züseli het's schuderhaft wunder gnoh, was es ächt gäb, vo wäge-n-es het ihn's neue dunkt, der Ratsherr heig wohl suur dry gluegt.
Öppe-n-es halbs Schtündli druuf chunt der Köbi wieder i d'Chuchi, ganz verschmeiet und duuch, wi-n-es Büßi und seit zum Züseli: »Los, Züseli, Chöcheli-Härz, wurdisch du mer nid öppis z'lieb tue?« – »I tue dir öppe gnue z'lieb bi'm Tuusig. Was wottsch?« – »Lue du wärisch gwüß, gwüß e Härzchäfer, wenn de mer hulfisch.« – »I begähre niemerem der Härzchäfer z'sy u Dir grad am mingschte, mit dyne verchutzete Haare; het er Di öppe-n-eis tschuppet?« – »Nei, bhüetis nei; aber er het mer befohle, zu ds Salzschrybers übere-n-e Latärne ga z'reiche.« – »He nu, so gang doch, was hesch Gschyders z'tüe; gang nume, so chunsch mer us der Chuchi.« – »Lue, Chöcheli, Züseli, we De wüßtisch, was De mer für ne Gfalle tätisch, we De für mi giengsch . . . .« – »Ja, jitz o no; s'nähm mi doch bim Tüüner wunder, warum Du nid sälber chönntisch gah.« – »He vo wäge . . .« – »Was vo wäge? – La gschoue, füre mit!« – »I mueß i Schtall abe, i ha nid derwyl.« – »Das wär' mer neue gschpässig, das. Ha-n-i öppe besser derwyl?« – »Nei, aber lue, i gange so schützlech ungärn zu ds Salzschrybers.« – »Warum?« – »He 115 warum ächt?« – »Wägem Gattung.« – »Was het der das z'leid tha? – Du wirsch di öppe vor däm nid förchte-n-oder?« – »Das nid, aber i ma's neue süscht nid lyde.« – »Du bischt e Chniepi, du gisch mer afe-n-uf d'Närve mit dym Gschtürm. Gang jitz.« – »Aber Züseli . . .« – »Schwyg jitz chähre-n-und gang, du chönntisch ja scho lang ume hei sy.« »Wart nume, du chätzers Täsche,« het der Köbi vor sech ane brummlet und isch gange. Wo-n-er vor d'Hustüre-n-abe chunt, a di früschi Luft, fallt ihm y, er chönnti doch der Schpängler schicke, di Latärne ga reiche, wenn er se doch nachhär zu ihm müessi trage. Ohni sech lang z'bsinne, louft er a d'Metzgergaß hindere, zum Schpängler Chläntschi und brüelet ihm i d'boutique-n-yne: »Du söllisch zu ds Salzschrybers hingere ga ne verheiti Visitelatärne reiche-n-u se umemache. Aber d'Rächnig mach de üsem Herr.« Der Chläntschi het welle-n-afah frage, wie und was und warum; aber der Köbi isch uf und dervo, aber nid hei. Er isch e Bitz wyt d'Loube-n-ab und du i mene Chäller verschwunde. Dert unde-n-isch nämlech e so ne-n-Art Schtammtisch gsi vo dene Herre Gutschner und Bediente. Wo der Köbi d'Schtäge-n-ab chunt, hocket richtig scho der Chrischte dert mit es paar Schtadtsoldate.
»Ähä, Köbi,« meint er, »du hesch allwäg o-n-es 116 Brönnts nötig, he? – Emel dem Gring nah . . . .« Das het der Köbi e chly i d'Nase gschtoche; aber er het dänkt: »wart nume Chrigeli, du muesch umeha« und erzellt dene Soldate, wie der Chrischte-n-und der Schlarpenegger ihn schön d'Schtadt uf treit heige. Aber der Chrischte, wo sech füre fürnähmschte Gutschner i der ganze Schtadt ghalte het, het sech nid gärn la zäpfle-n-und meint: »schwyg nume, e söttige Schärebankfuehrme sött si nid welle ga ufla.« D'Soldate hei richtig Freud gha a dene Beide-n-und hei brav hä-x-x-x gmacht hinder ne. Z'gueter letscht hätte si sech schier no bi'm Chabis gnoh.
Mer wei di Lüt e chly la mache da unde-n-und ga luege, wie's de-n-andere a däm Morge z'Muet gsi isch.
I nere grau täflete, große Hofschtube-n-i mene dritte-n-Etage-n-a der Chramgaß het sech no am nüni der Ruedi Landorfer im Bett ume trölet. Vo de niedere Decher vis-à-vis het der Schnee ds Tagesliecht fröschtelig under der große Vogeldili düre-n-i d'Schtube refläktiert, und es isch gar nid verlockend gsi, ufzschtah. Ändlech het's halt doch müeße sy. Üse Junker isch ufgschtande-n-und het sech so gschwind wie müglech agleit, für us der ungheizte Schtube-n-a d'Wermi z'cho. Nütdeschtweniger isch er am Fänschter halb agleit blybe schtah 117 und het use gschtuunet. Halbschueh höch isch der Schnee uf de Decher gläge. Schtumm und fyschter hei di schwarze lucarnes-n-und di verbrähmte Chemeni us der wyße Dechi füre gluegt, a de Chänle sy Yschzäpfe ghanget, der Himmel isch eitönig grau gsi und alles so toteschtill, nid e mal öppe-n-es Büßi isch über ne Firscht gloffe. Öb er ächt das g'achtet het? I gloube nid. Nume syni lybleche-n-Ouge hei i Schnee glotzet. Vor sym Innere-n-isch der Liechterglanz vom vorige-n-Abe wieder ufgange, und di heitere-n-und di trüebe Gedanke sy-n-ihm troumhaft dürenand gschtürmt. Aber dür alles düre-n-isch geng ei Gedanke wieder obe-n-ufcho: »du hesch es verchachlet.« Mit mene cholderige Gsicht isch er nam déjeuner uf d'Schtaatskanzlei gange, wo-n-er sit vierzäh Tage-n-als volontaire g'arbeitet het. Der halb Vormittag het er zerschtreut bald dür di breite Bogefänschter i Altebärg überegluegt, bald i-n-e-fyschtere-n-Egge hindere, bis ändlech us däm verworrene Züüg di lieblech-zürnendi Erschynung vom Bethli geng dütlecher füreträtte-n-isch. Und je läbiger si worde-n-isch i syr Ybildung, descht wöhler het ihm d'Erinnerung a dä Zorn tha. »Dä isch vo Härze cho, dä Zorn,« het er sech gseit, »und das isch eigetlech es guet's Zeiche. Es wär villicht am gschydschte, i ließ ne nid verrouchne. I will lieber sälber ga darha, 118 als daß e-n-Andere vo der Glägeheit profitiert, für uf myni Chöschte ga z'bethädige. Ändlech isch dä Vormittag o erläbt gsi, und der Herr Landorfer het sech uf d'Socke gmacht, für ga z'erfahre, wo »me«-n-öppe dä Namittag z'träffe wär. Und bi däm Nachefrage het er wieder chönne-n-erfahre, daß er doch nid ganz nume-n-e Pächvogel isch gsi. Er het nämlech vernoh, ds Bethli söll am Namittag zur Gotte, zur Frou Houpmänni Tribolet, ga erzelle, wie's gsi syg am Ball. Da het's gulte, dem zermalmende Rad vo der Berichterschtattung zu rächter Zyt i d'Schpeiche z'falle.
D'Frou Houpmänni isch no Eini vo ehmale gsi, potz tuusig! – A dere-n-isch der Schturm vo der französische Revolution vorby gange, ohni di gringschti Schpur anere z'hinderla. E heimeligi, alti, aber üsserscht läbesluschtigi Frou isch es gsi, die geng no gar wohl gläbt het a-n-Allem, was i der Gsellscheft vor sech gange-n-isch; drum het si sech jedesmal na mene Ball es paar Töchtere-n-yglade für se ghöre z'brichte. Und wenn si de sälber i ds Brichte cho isch vo ihrne Jugederinnerunge-n-us de Füfzger- und Sächzgerjahre, de het me d'Ohre gschpitzt. Das chlyne, dicke Froueli mit der schöne Haaggenase-n-und dem drüfache Chini isch uf sym Ruehbett ganz ufghopset vor Läbhaftigkeit, und ihri blaugraue-n-Öugli sy ganz füürig 119 worde. I ihrne-n-Erinnerunge, i ihrem ganze Dänke-n-und Wäse-n-isch si no ganz rococo gsi und teilwys sogar i ihrer Erschynung. D'Haar het si zu-n-ere höche Frisur ufezoge gha; aber will's zu nüt rächtem meh greckt het, so het si de geng es schöns Hübli annegha. Ihres appartement isch o ganz derna gsi. Ds Sääli het e giftgrüeni Tapete gha mit mene rauteförmig zeichnete, hälle Netzmuschter und wyßes Täfel. D'Schtüehl sy mit grüen-rayé-Damascht überzoge gsi und hei es wyßes Louis XV. Holzwärk gha. Di höche Fänschter mit ihrne viele chlyne quadratische Schybli hei keini vitrages gha, nume-n-es schmals lambrequin und schlichti, zrückbundeni Umhäng vo wyßem Tüll.
Scho syt nere halbe Schtund isch ds Bethli bi der Gotte gsässe, i Privataudiänz, und d'Gotte het mit großer Chunscht dem Gotteli d'Würm us der Nase zoge. Scho het der Verdruß über di geschtrige Zwüschefäll afah düresickere, da het's glütet, und di übrige Töchterli sy cho, und na de-n-erschte Frage-n-und Antworte het ds Chrischtine herrleche café mit dicker Nydle bracht, dä me-n-us schtark verguldete sèvres-Tasse mit wahrer Burgerluscht verschlunge het. Aber ds beschte sy dert geng d'Brätzeli gsi, wo me warm und chrouschpelig us em Öfeli übercho het. I zwone coupes sy si höch byget gsi, und mehrmals het ds Chrischtine für Nachschueb 120 gsorget. Ds Houptopfer vo der Konversation isch di armi Frou Salzschrybere gsi. Di unmüglechschte Variatione vo ihrne Schicksale sy uftouchet, und das het so viel gä z'lache, daß d'Frou Tribolet gar nid gmerkt het, wie di Töchterli wäge de Brätzeli eis fourire über ds andere gha hei. Aber einisch gseht si doch du, wie Eis dem Bethli so-n-es Brätzeli under d'Nase het und ihm öppis i ds Ohr chüschelet und wie druf abe Beidi vor Lache fascht erschticke. »Was heit der, dir Lachbänze?« fragt si und nimmt zuglych es Brätzeli. Das Brätzeli aluege, zwägschieße-n-und under allgemeinem Glächter usrüefe: «Mais quelle horreur!» isch d'Sach vomene-n-Ougeblick gsi. Si ryßt am brodierte Lütiband und chräit ds Chrischtine, wo's erschynt, a: »Dir heit ds Brätzeli-yse verwächslet, warum nähmet Der jitz dä Horror wieder füre? I ha-n-Ech ja gseit, i well das nümme gseh.« »Ds andere-n-isch drum verheit,« seit ds Chöchi, »und i ha dänkt, es wärd öppe di Töchtere-n-einewäg guet dunke.« – «Afin,» meint d'Frou Houpmänni, »ds Unglück isch jitz gscheh, lueget se halt nid a; es isch mer gwüß leid.« Uf dene Brätzeli isch nämlech e schuderhaft e primitivi Darschtellung gsi vo Adam und Eva, und das het so viel gä z'lache. Der Appetit het natürlech nid glitte drunder.
Erscht wo's du lütet und me der Herr Ruedi 121 Landorfer amäldet, het me Hals über Chopf sämtlechi Brätzeli besytiget und dür guets wyßes Brot la ersetze.
Dem Bethli isch es schier übel worde, wo-n-es ghört het, wär chömi, und es het gar nid dörfe-n-ufluege, i der Meinung, di Andere tüje-n-ihns jitz gräßlech fixiere. Es isch schtill worde-n-und het sech sehr zurückhaltend benoh gäge sy Abätter, göb wie höflech und artig er tha het. Aber im Grund het ihm jedes Wörtli gar wohl tha, und es isch froh gsi, z'merke, daß der Ruedi sech nid het la verschüüche dür d'Ereignis vom vorige-n-Abe. Aber ersch di Gotte! Hättet dir das gseh! – Wie Die Öugli gmacht und d'Gwundernase gfueteret het!
Wo ds Chrischtine di letschti Channe café bringt, het me-n-ihm scho bi der Türe-n-agseh, daß es glade-n-isch gsi, wie-n-es Schprängloch und schier nümme het möge-n-ebha. Ohni z'welle het d'Frou Tribolet d'Lunte dra, indäm si ds Chöchi fragt, öb's no Nydle heig. Du isch es usbroche: »Äbe nid, Frou Houpmänni, der Chüejer isch grad vori da gsi; aber er het keini brunge ; aber dänket, was er brichtet het: me ghöri a der Metzgergaß unde ds Schaaltier, dänket! Eh myn Gott im Himmel obe, dänket nume, Frou Houpmänni, was wott's ächt gä? S' git gwüß, gwüß Chrieg. – Eh nei gwüß, gwüß, we's jitz Chrieg gäb, was mieche mer o? Sötti 122 mer ächt nid für ne subere Chäller luege, daß me dry chönnt, we si de chöme?« – »Eh bhüetis,« meint d'Frou Tribolet, »e so gleitig geit das nid, Chrischtine, heit nume nid Angscht. Das isch dumms Züüg mit däm Schaaltier.« »Nei, nei, gwüß nid; der Chüejer het's sälber ghört.« – »Eh bah, der Chüejer isch e Dampi.« – »Ja item« So hei si zum Gaudium vo de Junge no wyter dischputiert; ds Chrischtine-n-isch aber derby blibe, es syg öppis schröcklechs vorschtänds. Das isch ja nid z'verwundere gsi, daß me bi däm ewige Chriegsgschtürm bald da, bald dert het ds gschuntene Chalb welle ghört ha. Ds Chrischtine-n-isch i d'Chuchi use-n-und het vo denn ewäg Alles z'hinderfür gmacht und geng nume-n-a sy Chäller dänkt, das arme. Die i der Schtube hei guet gha z'lache. Aber, ob der Nachricht vom Chüejer het me der Ball ganz vergässe-n-und nume no vom Schaaltier gredt. Gseh oder ghört het's natürlech no Niemer gha, aber interessiert het sech es Jedes derfür. So grüslech si sech über e Chüejer und ds Chrischtine hei luschtig gmacht, so schträng isch ne bim Gedanke, me ghöri ds Schaaltier a der Metzgergaß, d'Gänslihut übere Rügge gloffe. Si hei nümme rächt chönne schtill sitze, und der Ruedi hätti dene Töchtere nid besser chönne-n-usem Härz rede, als wo-n-er ne du vorgschlage het, si welle-n-a d'Metzgergaß ga lose. 123 »Allwäg,« het's eischtimmig gheiße, »mer wei gah, wär chunt mit?« D'Frou Houpmänni het afah proteschtiere-n-und gfunde, das schick sech jitz würklech nid. Me gang überhoupt nid a d'Metzgergaß. Ihre het me nid rächt dörfe widerrede, und die Töchtere hei derglyche tha, si welle no hei, bevor's fyschteri. Öb's d'Frou Tribolet gloubt het, weiß i nid; aber si het emel du ihri Visite-n-etla. Vor der Hustüre hei sech Zwöi verabschiedet; die hei sech gförchtet. Di Andere sy alli under der Füehrung vom Ruedi der Metzgergaß zuegschtüüret.
Dert sy viel Lüt under de Loubeböge gschtande, meischtes i chlyne Trüppeli, und hei yfrig dischputiert. Bsunders viel Wyber sy umenand gschtande-n-und hei prophezeiet, geng eini schüzlecher als di anderi, und de Manne-n-isch es geng uheimeliger worde. Vor em Chäller, wo am Morge der Chrischte-n-und der Köbi drinne gsässe sy, isch e Kuppele Manne-n-im Schnee usse gschtande. Eine nam Andere-n-isch d'Chällerschtäge-n-uf cho z'graagge, di meischte nümme ganz nüechter. Mitts underne isch natürlech der Chrischte gschtande und het ds groß Wort gfüehrt. Da und dert het me-n-es Löufterli gseh ufgah und es gwunderigs Wybervolk het sy Chopf usegschtreckt.
Üsi Lütli sy i der Nächi vom Chäller blybe schtah und hei dene Manne zueglost. Der Ruedi geit uf 124 eine zue und fragt, was los syg. »He ds Schaaltier ghört me,« meint dä. »Was? i ghöre-n-emel nüt.« – »Ja wartit ume, 's chunt de scho ume.« – »Wo de?« – »Das wis me nid, das isch i der Luft obe, das isch drum es Ghüdi.« E Tambonr vo der Schtadtwacht seit: »I ha afe mängs ghört i mym Läbe, aber e so öppis my armi Tüüri no nie, das chunt auwäg nid guet, loset jitz de nume.« Dene Töchterli het's afah angscht mache. »Was isch es de eigetlech?« fragt eis. »Es gschuntnigs Chaub,« meint der Tambour. »Äh, pfy tuusi, wenn's de grad chäm,« seit ds Bethli. – »Schtiu, schtiu! Losit jitz, losit, losit! – E myn Gott und Vatter, eh, eh, losit dir jitz nume. – Das isch ganz nach – eh, eh, eh!« So isch's undereinisch Gaß uf, Gaß ab, vo Loubeboge zu Loubeboge gange, und dür d'Luft het me-n-e länge, grusige, dumpfchyschterige Ton ghört. Alles isch z'sämetschuderet; dem Tambour isch der Zopf schier gredi-bolz ufgschtande. »Es chunt gwüß, äh, mer wei gah,« seit eis vo dene Töchterli, und, ohni uf e Ruedi z'warte, sy si d'Loube-n-ufgschliche. Si sy chuum es paar Schritt wyt gsi, so zitteret wieder dä fürchterlech Ton dür d'Luft, schuuriger als ds Füürhorn, und si hei ihri Schritte verdopplet. Wo si obe-n-a d'Gaß chöme, wär schteit dert hinderem Brunne mit allne Zeiche vo Gwunder und Gruse? – D'Frou Tribolet und 125 ihres Chrischtine. Bald druuf gseh si der Polizei-Inschpäkter mit mene Landjeger d'Gaß abe gah. Wyt unde no, mitts uf der Gaß, isch der Ruedi gschtande und het dem Polizei-Inschpäkter gwartet. Wo dä necher chunt, winkt ihm der Ruedi und seit ihm öppis. Der Inschpäkter isch grad druuf wyter gange und het i ds Schaalgäßli abboge, währed der Ruedi mit heiterer Miene d'Gaß uf zu dene Froue cho isch. Er gloub, er wüssi öppis, het er gseit und isch mit dene Töchtere wyter gange, i läbhaftem Gschpräch, und währed geng no gwunderigi Lüt a d'Metzgergaß abegloffe sy, het er sys Bethli hei begleitet, uf e Chornhusplatz und het sech dert im süeßischte Friede vo-n-ihm verabschiedet.
Underdesse het der Metzgergaßschräcke furtduuret. D'Sunne-n-isch scho lang hinderem Riederehubel verschwunde gsi, und d'Gaß isch vo Minute zu Minute fyschterer worde. Und je schwerzer d'Nacht worde-n-isch, descht gruusiger isch di Gschicht worde. Bi der alte Schaal het scho gar niemermeh düre dörfe. D'Lüt hei sech nah-ti-nah d'Gaß uf oder ufe Rathusplatz verzoge-n-oder grad i d'Hüser yne. Nume vo Zyt zu Zyt isch öppe no ne frävle, atrunkene Schtudänt dem Unghür ga Trotz biete, und d'Wyber hei scho gseit, wär jitz no dert abe gang, chöm nie meh füre. Scho lang het me kei Ton meh ghört; aber der Schräcke het wyter gwaltet, 126 di ganzi Nacht düre. Bi jedem Chatzebäägg sy d'Lüt i de Hüser zwäggschosse, d'Chinder sy i ihrne Bettli wieder erwachet und hei losgä, bis me se brätschet het. Bald isch e Frou ufgschosse-n-und het gseit, es müeß gwüß öpper schtärbe, bald e Ma und het gseit, ds gschuntene Chalb syg ihm im Troum nachegloffe-n-und er heig welle flieh und syg am Bode-n-agchleibbet gsi. Fascht hinder jedem Fänschter het me di ganzi Nacht Liecht gseh. A mängem Ort hei sech Ma und Frou gschlage, will geng Eis ds Andere gweckt het. Niemer het i ne fyschteri Chuchi dörfe, niemer a-n-es anders Ort – churz, es isch e wahri Plag gsi di sälbi Nacht. Aber am nättischte-n-isch es i der Chällerpinte gange. Di Manne sy im Schnee usse gschtande, bis es fyschter worde-n-isch. Du het es se du gfrore, und si hei gmeint, si müesse jitz no Eis ga ha abe. Und wo si du ändlech hei welle hätte, het du keine meh use dörfe. Jedesmal, wenn Eine-n-Alouf gnoh het, su isch der Wirt uf d'Chällerschtäge gschtande-n-und het gseit: »Wart jitz no chly, i wiu z'erscht ga luege, öb's nid öppe grad chunt,« und d'Wirti het i härzbrächende Töne verkündiget, wär ds Schaaltier gsej, dä gheji grad dasus und müeß schtärbe. Wär het da no use welle? Mittlerwyl het ds wahre Schaaltier under dene Manne ghuset, daß es nümme schön gsi isch. Us Fläschehäls und hölzige Hähne het es 127 sy giftige Saft usgschpeut, und di Manne hei ne verschlunge, und nah-ti-nah het Eine-n-um-e-n-Andere-n-afah mögge, präzis wie ds Schaaltier. Kurios isch es halt. Ds Mitternacht hei i däm Chäller unde-n-emel es halbs Dotze »Gschunteni« dürenand gmögget und gruchzet und doch het sech Niemer gförchtet. Aber dobe, über di suber verschneiti Gaß, wo der Mond schtill und heimelig dry gschine het, hätti keine vo dene Helde dörfe. Ach, und i wie mängem Oug hei underdesse bitteri Träne glänzt bim trüebe Nachtlämpli, wil der Ma oder der Vater geng no nid hei cho isch und d'Nachbarsfrou tröschtlech gseit het, wär die Nacht a der Schaal vorby gang, dä gsej me nie, nie meh! Es isch zwar o da nid alles Guld gsi, was glänzt het. Dem Tambour sy zärtlechi Frou zum Byschpiel het am Abe, wo der Ma nid zum z'Nachtässe cho isch, i d'Badloube-n-abe, no tha wie-n-es Söuli und gseit: »wenn ne nume der Raufliharz nähm, dä Suufhung!« Und jitz, wo-n-ere der Schlarpenegger am Bowäxtöri gseit het: »Gang du nume hei, du gsehsch dä auwäg nümme, s' isch unghüürig a der Metzgergaß, ds Schaaltier het ne anwäg gnoh,« hätt dä arm Wächter bi mene Haar e-n-Ohrfyge verwütscht, und no drü Jahr lang het ihm's die bösi Täsche nachetreit, daß er gseit heig, ds Schaaltier heig ihre Kari gnoh. Daß der Kari e wüeschte Hung syg, das 128 heig si scho lang gwüßt, aber daß ne ds Schaaltier nähmti, nei, das hingäge de doch nid. (Der Kari het halt geng müeße ga trummle, wenn me-n-Eine-n-öffetlech abgschmeitzt het, und das isch meh als Eim us der Badgaß passiert. D'Manne hei-n-ihm nüt übelgnoh, aber d'Wyber – potz Chrieg!)
Dem Kari sy Gedankewält isch doch e halbe Bärnschueh höcher obe gsi. A ds Gschpusi het er zwar nid dänkt, sondere-n-a sy Trummle-n-und was er de im künstige Chrieg mit dere well usrichte. Ganzi Schlachte het er ne mit sym Muul vortrummlet. Der Chrischte-n-isch ganz i nes Wäse-n-yne cho und het du zum Beschte gä, was de ds Vaterland vo ihm z'erwarte heig. E selige Scharpfschütz wie-n-är eine syg, heig me lang e keine meh erläbt. Er syg nid grad der gleitigscht, das wüß er scho, mit em Ziele; aber wenn er's de einisch greiset heig, de breich er de, der Gugger soll's näh, mit jedem Schutz geng grad Zwe, und wenn vorhär scho nume-n-Eine dagschtande syg. Da syg der Wilhälm Täll nume-n-e Schnuderbueb gsi der gäge. »Dä het ja nume der Öpfu breicht, dä; wenn-wenn i wär de de derby gsi, i hätt ech mimiseu de de dr dr Gring breicht, dr dr dr cheut mer's gloube-n-ododer nid.« Gäge das het Niemer Opposition erhobe; aber der Kari het gmeint, ds Schieße trag nüt ab, wenn me nid toll trummli derzue. Wenn 129 me d'Franzose well chlopfe, so müeß me-n-uf se z'dorf, und wenn me nid trummli, so gang sy armi Tüüri e keine füre vo dene Helde. »Schwyg ume, Kareli, schwyg,« meint der Chrischte, »me me mer we-wei de lue-uege, wär ender darf.« »E du darfsch emel jitz o nid use,« git der Tambour zrück. »Was use? – Wo use?« brüelet der Chrischte, »ga-gang du, Sch-Sch-Schme-meitztambour, we-we-wenn d'darfscht!« »Hö, das wär mer, wenn i da nid use dörft,« seit der Kari, schteit uf und plampet der Schtäge zue. Wo-n-er es paar Tritte-n-ufe gragget gsi isch, brüele-n-ihm die Andere nache: »U d'Trumme? Wosch ohni die hei?« »Jäso, gi' mer se,« seit er zum Wirt. D'Schtäge-n-ab het er nid wieder welle, vowäge-n-er isch nid sicher gsi, öb er zum zwöitemal alleini ufe chönnt. »Aber, gäu, Chrigeli,« meint er triumphierend, wo-n-er da näbem Fliegehüsi uf em erschte-n-Absatz schteit und sech a ne Härdöpfelsack lähnet, »du chunsch nid uehe, du wisch warum.« Das het sech der Chrischte nid la biete. »Muesch nid mine, Trü-Terü-tümmeler,« gaagget er und chunt o d'Schtäge-n-uf, aber schier uf allne Vieri. Der Wirt het d'Trummle nache treit, und d'Wirti isch mit der Lampe cho zünte, währed di Andere-n-im fyschtere Chäller sy blybe hocke. Wo der Tambour z'oberscht achunt und der Chopf afange-n-über e Schnee ewäg 130 ma luege, nimmt er mit der rächte Hand der Ring vom ufgschlagne Chällerlade. Aber, schtatt daß er sech dranne volländs hätti chönne-n-ufezieh, fallt dä dumm Chällerlade zue, dem Tambour ufe Chopf, dä trolet hindertsi uf e Chrischte, dä uf e Wirt und dä uf sy Frou. Es jedes het i allem Pürzle linggs und rächts probiert, sech a öppisem z'ha, und so isch zuglych mit dene Bieri d'Trummle, d'Öllampe, ds Fliegehüsi mit drei volle Milchhäfe druff, der offe Härdöpfelsack, e Chachle voll Suurchabis und was süsch öppe-n-uf nere Chällerschtäge schteit, i eir Louene di ganzi Schtäge-n-ab cho, d'Härdöpfel i große Gümp vorus. Wo die dunde dä Hölleschpektakel ghöre-n-und's derzue schtockrabe-fyschter wird, hei si Alli gmeint, wolle, jitz syg ds Schaaltier los, sy i alli Egge hindere gschosse-n-und hei sech a de Fesser und Läger d'Chöpf volländs schturm gschlage. Z'letscht ghört me-n-us der Fyschternis use no d'Schtimm vo der Wirti: »So, der Salat wär gschtungget.« Du isch es schtill blibe bis am andere Morge-n-am zächni, wo d'Polizei dä Salat isch cho erläse-n-und di ganzi Gsellscheft i ds Schpäckchämmerli transportiert het. Der Tambour isch i syr Trummle gsässe-n-und d'Nase-n-isch ihm am Fleischhaagge-n-im Fliegehüsi bhanget. Dem Chrischte het me der Suurchabis us de Haar gschtrählt und wieder i ds Schtandli tha. Der 131 Wirt het acht Tag lang druuf Zahndweh gha, will em Chrischte sy lingge Schtiefelabsatz mit füfezwänzg Roßnegel i sym Muul übernacht gsi isch. Er isch mängi Nacht düre nid drus cho, was abgchlepfti Zähnd und was Schuehnegel sy. Sy Frou, di verschnapseti Täsche, het i d'Trülle müeße, am Aarbärgertor, und dem Tambour syni Buebe hei ere dert di meischte Roßweggli abängglet, und i eim yne het di ganzi Juged derzue brüelet, das sygi jitz ds Schaaltier.
Aber dir wärdet jitz welle wüsse, wo eigetlech ds Schaaltier gsi isch.
Der Ruedi Landorfer isch, wo-n-er sys Bethli het hei tha gha, i d'Caféschtube vom Hôtel de Musique gange und het richtig dert nid gar lang müeße warte, so chunt der Polizei-Inschpäkter – sy Fründ – yne, lachet über ds ganze Gsicht und seit: »Es schtimmt, es schtimmt.« Und du het er du zum Beschte gä, wie-n-er ds Schaaltier gfunde heig. Ufe Rat vom Ruedi hi isch er nämlech i-n-es Hus a der Chramgaß gange, wo-n-e guete Fründ vo der Friedespartei gwohnt het. Dä het a sälbem Namittag i-n-ere Schtube vom Hinderhus, gäge d'Metzgergaß syni Fründ und Gsinnungsgnosse versammlet gha zu-n-ere Tasse Café und ere gnete Pfyfe. Uf nere Kommode näbem Kamin isch e groblochte längleche Chorb voll irdigi Pfyfli mit 132 länge, länge Röhrli gsi. Da het e jede vo dene Herre-n-eis drus gnoh, het's mit nere ghörige Pryse-n-us mene große Tubakhafe gschtopft und sech am Kaminfüür im wyte Kreis niedergla. Der Café hei di Herre natürlech nid e so bloß gnoh. Ds Schpiezer Chirsiwasser isch äbe scho ds sältmal guet gsi, und drum sy si bald rächt läbig worde-n-und hei poletet und pralatzget, was ds Züüg het möge verlyde. Schließlech sy sie e so i-n-es Wäse-n-yne cho, daß si vor luter Friedespolitik hei agfange wältschi Friedesschalmeie singe, der Herr Vilbrecht vora, und will der Rouch vo ihrem Murtechabis se schier tödt het, so hei si müesse ds Löufterli ufthue. Das isch aber, wie gwohnt, geng wieder zuegfalle, wie flyßig, daß me's uftha het. Jitz isch halt jedesmal, wenn Eine das dumme Löufterli ufgschtoße het, e Schwall vo däm süeße Gsang a d'Metzgergaß use-n-ertrunne, und di guete Herre hei sech nid la troume, daß ihri Friedeshymne da unde-n-im Volk Anlaß gäbi zu de grusigschte Chriegsprophezeiunge, gschwyge daß si öppis g'ahnet hätte vo de wytere Folge. Der Polizei-Inschpäkter het scho im Schtägehus dä Sürmiton umegkennt. Nüt descht weniger het er d'Tür vo der Schtube chly uftha und yne güggelet. Vor luter Rouch het me nume so verschwummeni silhouettes gseh dasitze, und di Herre hätte chuum öppis gmerkt, wenn scho ne französischi 133 Halbbrigade wär i d'Schtube cho manövriere, so sy si im Yfer gsi. Däwäg het der Polizei-Inschpäkter ganz rüejig chönne ds Unghüür etlarve, und füre Schpott het d'Friedespartei nümme bruuche z'sorge.
134 7.
Jitz geit's los. Ändlech es Müntschi.
Der Chrischte-n-und der Kari mache sech um ds Vaterland verdient
und der Unggle Mäni vergißt der Ladschtäcke.
Ds Neujahr isch vorby gange, und der Winter het scho e chly ghilbet, aber i der Schtadt het's nümme viel Heiters gä. Wie-n-es Scheidwasser isch d'Politik i alles yne grunne, het hie alti Fründschafte-n-ufglöst, dert anderi feschter z'sämegschlosse, und je länger, descht dütlecher hei sech di verschiedene Lager abgränzt. Jedes het gschpürt, daß öppis Neus wott wärde, öppis no Unbekannts, und daß ds Altbewährte der Bode verlüürt, ohni daß 135 me-n-e-n-Ersatz derfür gha hätti. Je nächer d'Franzose cho sy und je länger me gchähret het über Chrieg oder Verhandlung, descht uheimeliger isch es worde, und z'gueter letscht, wo me gmerkt het, wo's use wott, het niemer meh rächt ds Vertroue gha, daß no öppis z'mache syg. Aber wär no-n-es patriotisches Ehrgfüehl bhalte het, het Land und Freiheit nid wohlfeil welle dra gä, und drum isch uszoge, wär im Schtand gsi isch e Waffe z'füehre. Di meischte Truppe sy bereits im Fäld gschtande, da isch amene schöne Tag im Horner es wyters Kontingänt vo Bärn abmarschiert, und zu däm het der Ruedi Landorfer ghört. Ufem Grabe hei sech drei Kompagniee Draguner zur letschte Muschterig ufgschtellt. Huufeswys sy d'Lüt dasume gschtande, bsunders Froue-n-und Chinder. Überall hei am Chornhusplatz Gwundrigi zu de Fänschter usgluegt. Di drei chlyne Kompagniee sy je uf eim Glied hinderenand gschtande, d'Mannschaft no z'Fueß näbe de Roß, und hei ufe Herr Schultheiß gwartet, wo z'erscht no ufem Züüghusplatz es Uszügerbataillon und anderi Truppe-n-inschpiziert het. Währed di meischte-n-Offizier under mene Boge vom Chornhus gwartet und d'Züüghusgaß ufgluegt hei, drückt sech üse wackere Lütenant uf d'Syte, für no einisch bi ds Vilbrechts ga Adieu z'säge. E-n-unbeschrybleche, hälle Zug isch uf ds Bethlis Gsicht gläge, wo der 136 Ruedi yne cho isch i ds Salon, i sym füürrote Frack mit dem schwarze revers und de guldige Chnöpf und épaulettes. E Prachtskärli isch er halt gsi. Er het i der Montur no viel größer gschine. Der Usdruck vo sym Gsicht isch heiter gsi und fescht, und me hätti nüt anders drinne chönne läse-n-als: »i wott«. Währed d'Mama dem Papa überufe-n-isch ga rüefe – het si ächt mit Wille-n-e chly lang gmacht? – git der Ruedi sym Schatz d'Hand, leit ihm der lingg Arm ume Hals, luegt ihm mit syne treuhärzige-n-Ouge-n-e so lieb i ds Gsicht, daß ds Bethli fascht d'Fassung verlüürt, und seit ihm ändlech: »jitz hätt'i gärn no öppis, Elisabeth; es isch villicht ds erscht und ds letscht Mal.« Ds Bethli schlat d'Ouge wyt uf zue-n-ihm und zitteret und findt e keis Wort. Da nimmt er's, drückt ihm es Müntschi uf d'Backe-n-und no eis und no eis und drückt ihn's a ds Härz, wie wenn er's wett dry yne drücke, und ds Bethli leit syni schlanke-n-Arme-n-um ihn und – briegget gar bitterlech. So sy si es Zytli gschtande-n-i der schtille Schtube, wo me nume ds tic-tac vo der Pendule ghört het. Undereinisch ghört me-n-e Trumpete blase, der Ruedi schnellt uf und wott furt, aber wie agosse-n-isch ds Bethli a-n-ihm ghanget und het gschluchzet und gseit: »Ganget nid, ganget nid.« Aber, wo-n-er ihm d'Arme löst und seit »i mueß, Chind«, nimmt's no einisch sy Chopf 137 zwüsche beidi Händ und git ihm uf jedes Oug es guets Müntschi. Druuf seit der Ruedi. »bhüet-Ech Gott« und isch dusse. Das arm Töchterli isch i Ruehbett-Egge ga hüüle, bis d'Mama yne cho isch und gseit het: »eh aber, aber, was het's gä?«
Vor der Hustüre schteit der Houpme Lombach und lachet: »Wo blybsch, Ruedi? Mer müesse-n-ufsitze, der Schultheiß chunt.« Er het ufem schwarze revers vo ds Ruedi's Uniform öppis Naßglänzigs gseh, aber er het nüt gseit, und si sy zu ihrne Kompagniee gange.
Schtramm und schtill sy di Draguner bi ihrne Rößleni gschtande, wo der Herr Schultheiß, begleitet vo verschiedene-n-Offizier, der Front nah gange-n-isch. Wän der Blick vo däm schlichte-n-und doch so vornähme, ehrwürdige Ma troffe het, dä het gschpürt, was er vo mene jede Soldat erwartet het. Es isch so ne-n-Art heiligi Schtilli uf der Parade gläge, trotzdäm d'Roß bschtändig ihri Chöpf ufgworfe, mit de Huefe gscharret und ungeduldig d'Schtiele gschwänkt hei. Der Herr Schultheiß het d'Offizier um sech versammlet und es paar Wort zue ne gseit. Es isch e prächtigi Gruppe gsi, dä schtattlech Herr mit syr wyße perruque-n-underem sammetige Ratsherrehuet, der schwarze-n-Amtstracht, der guldige Halschetti und dem orangefarbige-n-Ordesband und im Halbkreis vor ihm di flotte 138 junge-n-Offizier im rote Wafferock und dem große Dreimaschter mit dem chlyne, coquette Fäderbusch druffe. Ehrerbietig hei si d'Hüet glüftet, wo der Herr Schultheiß sy patriotischi Ermahnung mit dem Wunsch gschlosse het, daß es amene Jede mögi vergönnt sy, sys Schwärt mit Ehre für ds Vaterland z'füehre. Druuf het er sech grad vor ds Herr Vilbrechts Hus ufgschtellt und di chlyni Ryterschaar la vorbyzieh. Dobe-n-im Salon isch ds Fänschter ufgange. Zwo Frouegschtalte sy erschine-n-und hei gwunke, währed hinde-n-i der Schtube der Ratsherr, am Ofe-n-aglähnt, brummlet het: «pauvres diables, vous allez vous casser la tête pour une chose perdue.» Der Ruedi het am Egge vom Wybermärit no einisch der Huet gschwänkt, und bald isch dä rot Zug verschwunde gsi, und am Zytglogge het me nume no der Widerhall vo de Trumpete ghört.
Vom Waisehusplatz här hei di andere Truppe-n-agschlosse mit de Bataillonsschtücke-n-und anderem Train. Und wo der letscht Wage-n-im obere Tor verschwunde-n-isch, het sech ds Volk wieder verloffe, und d'Gasse sy toteschtill worde. E halb Schtund druuf het's afah schneie; keis Lüftli het sech grüehrt; lutlos het e-n-unsichtbari Hand d'Flocke gsäit und e wyßi Dechi über di alti Schtadt Bärn gwobe.
139 Was Schtadt uf, Schtadt ab i de Hüser vor sech gange-n-isch, wei mer nid ga luege. I ha-n-ech gseit, Truurigs gäb's sünsch gnue und i well e luschtigi Gschicht erzelle. Drum brichte-n-ig ech das mal o wyters nüt vom Chrieg.
Nume-n-Eis will ig ech nid verschwyge, will's üsi Bekannte-n-ageit.
Am 4. Merz hei d'Franzose-n-e Schynangriff gäge Gümmene gmacht. Me het zwar meischteteils nume vo wytem über d'Saane-n-übere kanoniert und enand nid hert weh tha, aber toll gchlepft het's, und d'Bärner hei gloubt, es gäb e Houptschtoß, und drum hei si alli verfüegbare Truppe z'säme zoge-n-und ghörig Schtellung gnoh. Uf der Höchi, vo der Brügg gäge Morge, isch e Scharfschützekompagnie en tirailleurs poschtiert worde, und under dene Scharfschütze-n-isch e-n-edle Wettyfer gsi, jede Franzos, wo zur Brügg abe het welle, z'Bode z'knalle. I mene Gschtrüpp z'vorderscht am Bord sy öppe-n-es halbs Dotze dere Scharfschütze-n-am Bode gchneuet und hei passet. Alli hei uf ne-n-einzige Punkt, uf ne Zuunlücke-n-am änere Saanebord gluegt, und so gwüß, daß e Franzos a där Lücke vorby cho isch, so gwüß het's ne putzt. Gwöhnlech hei drei oder vier grad mitenandere gschosse. Jedesmal, wenn's wieder Eine gä het, so hei di Scharfschütze häll uf glachet und gjutzet. Aber o 140 jedesmal het der gröscht vo dene Schütze-n-öppis apartigs gha z'plafere. Der erscht Franzos, wo si bodiget hei, het er welle-n-i ds Ohr troffe ha. »Gäu, dir hani ds Wattepöueli yhegschoppet,« het er gmeint. Nachem zwöite Schutz het er gseit: »Heit der gseh, wie däm d'Schtockzäng us der Schnöre gumpet sy? I ha-n-ihm grad düre-n-ungere Chifu gschosse.« – Nachem dritte Schutz het er welle ha, er heig der Franzos grad exakt i d'Schtirne troffe, ds Hirni heig bis i Öpfelboum usegschprützt. Aber nachem dritte Schutz het die Herrlechkeit es Änd gnoh. D'Franzose hei das wackere Trüppeli beobachtet und e Kanone druufgrichtet, und no bevor di Scharfschütze-n-ihri Schtutzer wieder hei glade gha, chutet's ob ihrne Chöpf düre, und es paar Schritt hinderne tätscht's i Bode-n-yne, daß d'Mutte höch ufgfloge sy. »Tuusige-Donner,« seit der Läng, »jitz chunt's nid guet, i gange,« und i länge Sätze-n-isch er bis i die nächschti Tüele pächiert. Syni Kamerade hei glachet und sy-n-ihm langsam nachetrappet. Dir wärdet scho errate ha, wär dä Muschterschütz isch gsi: der Chrischte vo ds Herr Früschigs. I der Tüele-n-unde hei si wieder glade. Da seit Eine zum Chrischte: »du hesch ja kei Füürschtei im Hane.« – Richtig, er het gfählt. »He, z'Donner,« meint der Chrischte, »jitz isch mer dä ob em Schpringe-n-usegheit.« »Ja warum nid gar,« antwortet e 141 Dritte, »du hesch auwäg gar kene drin gha, du Schturm, du hesch gar nid gschosse.« – »Gar nid gschosse, was nid gschosse? – du dumme Hung, hesch nid gseh, wie-n-i se bricht ha, ihne-n-ume-n-angere?« – »Du tuesch ja geng d'Uhge zue, wenn d' der Schutz wosch ablah,« überchunt er ume. Mittlerwyle het Eine dem Chrischte sy Schtutzer gnoh und der Ladschtock dry gschtoße-n-und faht afah lache wie-n-e Narr. »Lue da, er giht ja nume no haub yche. Du hesch gar nüt gschosse, du Löu, du hesch ume geng ei Schutz ufe-n-angere-n-ueche glade. Du wirsch no weue warte, bis si über d'Brügg chöme, u se de au mitenang use la, he?« Und richtig, so isch es gsi. Der Chrischte het nid g'achtet, daß er kei Füürschtei im Hane gha het, und jedesmal, wenn er abdrückt het, het er d'Ouge zueta, der Chopf sowyt hindere gha, wie müeglech, und wenn d'Schütz vo syne Kamerade gchlepft hei, so het er gmeint, syne syg o use. Daß d'Zündpfanne na jedem Schutz no voll Pulver gsi isch, het er i syr Ufregung gar nid gmerkt, und daß der Schtutzer nüt gschtoße het, het er syr chreftige Natur zuegschribe-n-und dem Fueder Hudle, wo-n-er vor der rächte-n-Achsle-n-under d'Uniform gschoppet gha het, dä Höseler. Me het du sy Schtutzer a mene Boum befeschtiget und e Packfade-n-a Abzug bunde, für di drüfachi Ladig use z'la. Aber wolle, vo denn e wäg hei 142 si-n-ihm ds blaguiere verleidet. Wo si ne du schpäter wieder i d'Schtellung füre gfergget und ihm e Füürschtei i Hane gschrubt hei und er sy Chunscht hätti sölle zeige, het er nid emal d'Brügg breicht, dä Tropf. Der Lütenant het gseit, es nähm ne nume Wunder, wie sech dä Chrigel under d'Scharfschütze verloffe heig. Aber der Wachtmeischter, wo näbe-n-ihm gschtande-n-isch, het gmeint: »jä wou, Herr Lütenant, dä het ihnisch no guet gschosse, wo-n-er no dahimme gsi isch, im Eggiwiu hinger, u tou Miuch trouche het. Weder äbe, der Schnaps u d'Brichi chü 's nid guet z'säme.«
Und jitz der ander Chällerheld, der Kari! Dä isch am Abe vom 4. Merz mit mene Huufe-n-andere Flüchtige gäge Bärn zue. Aber wo si du am 5. Merz am Morge no einisch uszoge sy und d'Franzose-n-abem Wangehubel gjagt hei, isch er doch du o wieder derby gsi, wenn o nid grad z'vorderscht vorne. Ds Niederwange-n-isch der Kari hingäge i mene Burehus verschwunde-n-und erscht na mene Chehrli wieder zum Vorschyn cho. Er het sech der erschtbeschte Kompagnie agschlosse-n-und isch mittrappet, dem Landschtuehl zue. Wo si de Franzose wieder uf de-n-Absätz gsi sy, het's e Schtockung gä, und d'Offizier hei e Momänt Müej gha, der Angriff wyter z'trybe. Da gseht e Major üse Kari dahär z'schlarpe-n-und brüelet ne-n-a: »Seh, 143 Tambour, Schturmschritt! – La gschoue, wo hesch dy Chübel?« – Jitz merkt der Kari ersch, daß er d'Trummle nümme-n-uf em Buggel het. »Eh ds Tüüner, ha-n-i ächt jitz die ds Niederwange la lige?« Unschlüssig isch er es Zytli da gschtande, zwüsche de Tannegrotzli, öb er ächt ga Niederwange, i das Burehus, zrück well. Aber underdesse hei anderi Tamboure-n-afah schla, und ds Züüg isch wieder i Gang cho. I dicke Schwärm isch alles uf d'Franzose los, und jitz het der Kari o welle derby sy. Er nimmt ds nächscht Gwehr, wo-n-er am Bode findt, und trappet geng süferli nache, so syni dryßig Schritt hinder der Schturmkolonne. Und was er mit syr Trummle jitz nid het chönne verrichte, het er emel mit dem Muul welle guet mache. I allem Wyterschtürme het er i eim yne brüelet: »Uf se mit Grien, gät ne nume, gät ne, gät ne-n-uf d'Gringe!« Und jedem tote Franzos, wo-n-ihm vor d'Füeß cho isch, het er no eis drübery gä mit dem Cholbe. Nume dene, wo no zablet hei, isch er uswäg gange, will er dänkt het, me wüssi nid, was so Eim no z'Sinn cho chönnti.
Und wo si d'Franzose-n-i d'Sänse-n-abe gheit hei, isch er obe-n-am Bord blybe schtah und het brüelet: »so rächt, da hiht der's, dir Fötzle. Es söu nume no Ihne-n-ueche cho, mer wih-n-ech de zihge, wo d'Chatz im Schtrou lyt.« Und wo si 144 du sy cho säge, Bärn syg über, het er am wüeschtischte ta und gmacht, wie wenn är allei d'Franzose gchlopfet hätti. »Ja däich wou,« het er dry brüelet, »jitz wo mer ne grad uf e Gring gä hei?«
Uf em Heimarsch ga Bärn chunt er bi'm Ladewandguet dem Chrischte nache. – Dä blybt schtah und seit: »So, läbsch o no? – Jitz isch der Tschuep us.« – »Däich wou, däich,« antwortet der Kari, »'s isch auwäg gschyder.« Aber si hei Beidi gmeint, we me si hätt la mache, 's wär allwäg anders usecho.
Das het überhoupt denn e Jede gmeint und nid am wenigschte der Herr Vilbrecht, wo syni Froue-n-i der Schtadt gla het und allei i ds Oberried use züglet isch, ga chupe.
Jitz mueß ig ech no öppis brichte vo mene nid offizielle Mitkämpfer.
Wo's im Grauholz äne chrumm gange-n-isch und der Landschturm und ds ander Chriegsvolk hoggis-boggis über ds Bündefäld yne cho und dür d'Schoßhalde-n-us dervo gloffe-n-isch, het der Unggle Mäni a sym Hus la d'Fellläde zuetue. Er isch i mene Zorn gsi, daß me gfürchtet het, der Schlag chönnt ne träffe. Er het d'Jagdflinte füregnoh für alli Fäll und sech uf ds Üsserschte parat gmacht. Vo Zyt zu Zyt het er der eint Felllade chly ufta, für z'luege, was öppe d'Schtraß ab chöm. 145 Undereinisch gseht er es Meitschi dahär cho z'rönne, das het z'Hülf gschroue, gar jämmerlech, und wyter obe chunt e Husar cho z'schpränge. Der Unggle Mäni het di Situation grad begriffe. Er schimpft vor sech ane: «attends, cochon, tu auras ton compte,» nimmt d'Flinte-n-und schteckt der Louf dür ds härzförmig Heiterloch vom Felllade, und wie der Husar vorby isch, seit er: «tiens bougre!» und schießt – Päng! Aber o wetsch! Er het i der Ufregung der Ladschtäcke-n-im Louf vergässe. Dä sumset use-n-und – pft! – dem Roß i d'Hinderbacke. Das schteit bolzgrad uf, der Husar schießt mit sym Chopf a ne Boumascht, daß me's änet dem Hus het ghöre chnätsche, und tätscht hindenabe wie-n-e Maltersack. Ds Roß isch mit sym hölzige Schtiel ventre-à-terre dervo, und der Husar isch i der schönschte Merze-Gülle gläge, der Chops bis zum Chini i sy Pelzchappe-n-yne gchnütschet, und het e keis Glied grüehrt. Da chunt us der Schüüre d'Lächefrou mit mene Charscht derhär. Hindernere här chunt der Ma und seit: »Was wotsch, Annelisi? – La ne la sy, la ne la sy!« »Nih,« antwortet si, »nihnis gwuß, dä wih mer jitz grad näh, so lang er no schturme-n-isch.« – »Was wosch mit ihm?« – »I ds Bschüttloch, das git guete Satz.« Aber chuum het si das gseit, so chöme-n-obe-am Gäßli e ganze Huufe Husare zum 146 Vorschyn. Si sy zwar nid ds Gäßli abcho, sondere-n-über ds Fäld galoppiert; aber d'Lächelüt hei für guet gfunde, der Rückzug a z'trätte-n-und sech ga z'verschtecke.
Öppe-n-e Schtund isch dä Husar da gläge, und Niemer het na-n-ihm gluegt. Di flüchtige Landschtürmer hei sech nid Zyt gnoh, will si geng d'Franzose-n-uf de-n-Absätz gschpürt hei, und us de Hüser het Niemer füre dörfe. Wo du lang Niemer meh vorby cho isch und me dänkt het, es syg nüt meh z'förchte, isch du afe dem Herr Landorfer sys resolute Chöchi fürecho und bald druf d'Chinder vom Lächema, für d'Gwundernase cho z'fuetere, und du der Mälcher und du der Gutschner und z'letscht der Lächema und sy Frou. Die sy du alli um dä Husar umegschtande-n-und hei afah berate, was me mit däm Kärli söll aschtelle.
»Das isch ja-n-es Wybervouch,« meint ds Lächemas Meißli. »Äh, schwyg schtürme,« schnauet ne sy Muetter a und git ihm e Mups, daß er schier umtrolet. »He wou, Muetter,« fahrt er furt, »lue, er het ja Züpfi.« »E das hi si drum e so, du Schturm.« – »Isch er ächt tot?« fragt ds Chöchi. »Nih-nih, dä läbt no,« meint der Mälcher, und der Lächema: »näht dir ihm afe der Sabu awäg, süsch wenn er de ume zue-n-ihm chunt, su chönnts de no fähle.« Der Gutschner het gfunde, me sötti 147 furt mit ihm, me dörf dä nit so la lige. D'Lächefrou het wieder für ds Bschüttiloch afah plaidiere; aber di Andere hei-n-ere gwehrt. Ds Chöchi het gseit: »Eh, aber, aber, was dänket Der o? D'Franzose sy o Lüt.« »Aber kurligi,« rägget ds Annelisi, »me wihs ja gar nid, was hingefer u was vorfer isch a-n-ihm. Der Gring het er um un um ghaarete.« Der Mälcher meint: »He das isch d'Chappe; diser hei emu Gfräser gha.« – »Das gseh-n-i o, du Tschauppi,« brüelet ds Annelisi, wo du nid het welle der Name ha, das es nüt a der Gschicht begryfi. »U we me-n-ihm e Schtei a Gring bung u-ne de nam Vernachte-n-i ds Möösli gheiti?« meint der Lächema. – »Ja, wär wett o?« seit der Gutschner, »emu i fergge ne de nid dert ache.« Ds Chöchi het o proteschtiert gäge dä Vandalismus, aber d'Lächefrou het tha wie-n-es Söuli und isch geng wieder mit ihrem Vorschlag cho. Wie si am beschte dranne sy, hinderenand z'grate, faht undereinisch der Husar i syr Chappe-n-inne-n-afah mögge. Ds Chöchi und der Gutschner sy dervo gschtobe, und d'Chinder sy hindere Haag gschprunge. Aber ds Annelysi het nid abgä und het nid Rueh gha, bis sy Ma und der Mälcher der Franzos i ne Grasbäre gleit und verschproche hei, si welle mit ihm i ds Möösli.
Wo ds Chöchi gseh het, wie si mit ihm der 148 dür us gfahre sy, het's e Gruse-n-und e-n-Angscht übercho und gjammeret, das bringi de Unglück. Es isch der Herr Landorfer ga sueche, – es het nämlech no gar nid gwüßt, daß är gschosse het – für ihm di Moritat vo de Lächelüt ga z'brichte. Aber Hus uf, Hus ab, Türe-n-y, Türe-n-us, isch niene kei Herr Landorfer gsi z'finde. Der Gutschner het o müeße sueche. Vom Eschterig bis i Chäller hei si gsuecht, i allne-n-Egge, und niene het me ne gfunde. »Dä het allwäg ds Päch gä, währeddäm mir mit däm Franzos hei z'tüe gha,« meint der Gutschner. »Ja warum nid gar,« seit ds Chöchi, »für was sött jitz dä ds Päch gä? Dä het ja nüt z'förchte.« – »Nüt z'förchte! Öppe schier het dä z'förchte,« belehrt der Gutschner ds Chöchi, »er het ja dä Husar gschosse.« – »Eh du bisch nid gschyd, gang mer awäg!« – »Gwüß, gwüß, Mareili, i ha's ja gseh, u das isch verbotte, we me nid bim Milidär isch.« – »Eh, eh, eh, aber nei.« Das arm Chöcheli het schier d'Schprach verlore vor Chlupf. Aber der Johann het ihm betüüret, es syg e so gange, wie-n-er sägi, er well ihm's grad am Gwehr zeige. Und du sy si du z'säme-n-i d'Schtube-n-use, und der Johann het am Gwehr vordemonschtriert, wie's gange syg. »Eh der Tüüner, häb Sorg, daß es nid losgeit,« angschtet ds Mareili, »aber säg, was sölle mer jitz mache, 149 wenn er furt isch u mir allei da?« – »Eh bah,« meint der Gutschner, »so syg er. Emel afe-n-e chly guet ha wei mer jitz. Dä lat si de scho wieder zueche, häb nid Chummer.« »We me nume wüßt, wo-n-er isch!« jammeret ds Chöchi. Aber der Johann het gmeint, es syg ja gschyder, me wüssi's nid, süscht, we's de uschäm u si ne de chäme cho sueche, so müeßt me ne no verrate. Das nahdischt wetti's de nid, het ds Mareili betüüret.
Es het afah nachte, und der Herr Landorfer isch nid zum Vorschyn cho. D'Dienschte hei z'nachtgässe, und der Johann het vo der Situation afange profitiert, indäm er di abruuchti Fläsche Villeneuve usem Äßschtubeschaft gnoh und ufe Chuchitisch verpflanzt het. Ds Mareili het ihm der Schelm fürgha; aber är het gseit: »wart nume, es git jitz de no meh settige.« Ds Mareili het sech schuderhaft gförchtet und het schier nid i ds Bett dörfe; aber mit dem Johann het's doch nit di ganzi Nacht welle-n-ufblybe. Es het e so viel gjammeret und schröcklechi Vermuetunge vo sech gä, daß sech der Gutschner z'letscht o het afah förchte. Schließlech isch aber der Johann doch schläferig worde-n-und isch i sy Chammere-n-ufe, und ds Chöchi het sech i der Meitlischtube hinder der Chuchi verbarrikadiert.
Scho lang isch es im Bett gsi, het aber e keis 150 Oug zuetha, da ghört's öppis cho z'düüßele dür d'Chuchi, und bald druuf dem Johann sy Schtimm: »Mareili, Mareili!« – »Was wottsch?« – »Thue uf, es isch unghüürig überobe.« – »Ja, warum nid gar, gang mer awäg.« – »Nei gwüß, gwüß, chum los!« – »Ah bah, i weiß scho, was du wottsch, du Uflat, gang nume, gang!« – »Eh was wetti welle? Chum los doch!« – »Du wottsch nume dervo profitiere, daß der Herr furt isch, mach, daß d' furtchunsch!« – »Aber los doch! I gloube, der Husar gang um.« – »La du dä nume mache, es husaret si da nüt, gang nume, gang!« So hei si no-n-es Chehrli wyter verhandlet, bis du ds Mareili sälber öppis im Gang ghört umeschlarpe-n-und 's undereinisch es schuderhafts Tschäder git. »Was machsch o?« brüelet's use. »He nüt mache-n-i,« jammeret der Gutschner, »tue doch uf! Los, es chunt, es chunt. Es chunt i d'Chuchi, mach Liecht!« Jitz leit sech ds Mareili hurti, hurti a und chunt mit dem Lämpli, wo's no gar nid het glösche gha, i d'Chuchi, und, wo si i Gang use wei, schteit under der Chuchitür – schwarz wie ne Chemitüfel – es Mandli. Di beide Dienschte hei gredi use brüelet vor Chlupf, und bi mene Haar hätti ds Chöchi sys Lämpli la falle. Da wäre si de schön dranne gsi, i der schtockfyschtere Chuchi, mit dem Gschpänscht z'säme. Aber zu ihrem 151 Erschtuune-n-und doch zum Troscht erhebt das Gschpänscht sys Schtimmli und seit: »Mareili, chömet mer cho Liecht mache-n-übere!« Richtig, es isch der vermißt Herr gsi. Dä arm Gügger isch, wo-n-er sy Fählschuß tha het, i ds Kamin gkroche-n-und nah-ti-nah dür ds Chemi uf gschloffe. Vo dert het er ghört, wie si ne sueche und het gmeint, es syge d'Franzose. Je meh Türe-n-er het ghöre schletze, descht höcher ufe-n-isch er gchräblet, bis er über sech d'Heiteri gseh het. Erscht wo di Heiteri scho lang verschwunde gsi isch und me weder im Hus, no sünscht amene-n-Ort meh es Lärmeli ghört het, isch er du wieder abegrütscht und im Hus ume tappet für ga Liecht z'mache, und derby het er im Gang e Bluemetisch mit allne Gschirrli druff umgworfe.
Jitz het er syne Dienschte-n-erklärt, er well flieh. Dem Gutschner het er e Brief gä a sy Schwägeri im Schteinibach, und dem Mareili het er ds Hus zu treuer Huet anbefohle. Er het natürlech o nam Husar gfragt, und wo si-n-ihm ds Vorhabe vo de Lächelüte verrate hei, het er erscht rächt Angscht übercho und pressiert. Alli Warnunge-n-und Ywänd hei nüt abtreit. Er het ne nidemal gseit, wohi-n-er gang, und no bi Schtärneschyn het sech dä alt Herr z'Fueß ufe Wäg gmacht.
Ja, wenn dä Guet gwüßt hätti, wie unschuldig 152 di Ersüüffete-n-abgloffe-n-isch! Dem Lächema und sym Mälcher isch es gar nid drum gsi. Si hei der Husar nume bis uf e nächschte Hubel gfüehrt und ne dert über ds Bord abgläärt. Der Husar isch e halb Schtund schpäter wieder ganz zue sech cho und het no der Wäg i d'Schtadt gfunde. Was mit ihm gange-n-isch, het er nid gwüßt. Us de Gfüehl a sym Chopf het er gschlosse, er heig allwäg amene-n-Ort Schleg übercho, wie scho mängisch.
153 8.
E Dokter isch doch mängisch no guet für öppis.
Ds Bethli macht i nere Griengruebe Toilette, und sy Papa chunt i d'Chefi.
Der Herr Vilbrecht isch nid vo dene-n-Eine gsi, wo gärn im Trüebe fische, und drum het er nachem Übergang o nid welle gältend mache, daß är de zu der Friedespartei ghört heig, trotzdäm er unerschütterlech bi syne-n-Ansichte blibe-n-isch. Er isch schuderhaft erbost gsi über dä truurig Usgang, und drum het er furt welle, us der Schtadt use, i sys Oberried. Und göb was me der gäge-n-ygwändet het, isch er am Abe vom 5. Merz use, z'Fueß. Es isch wahrhaftig e kei Gschpaß gsi, vo wäge der Landschturm het di ganzi Umgäged usicher gmacht, 154 bsunderbar für di bekannte-n-Anhänger vo der Friedespartei. Aber i der Schtadt het's der Herr Vilbrecht gar nid usghalte. Zwar het da, wo der Tod Lücke-n-i d'Familie grisse het, ds gmeinsam Leid der Hader e chly gmacht z'verschtumme. Anderswo het o d'Arroganz vo de Franzose, wo sech i der Schtadt hei afah breit mache, d'Gägner usgsöhnt. Aber a gar mängem Ort het ds Unglück di politischi Lydeschaft zu pärsönlechem Haß gschteigeret. »Ha-n-is nid gseit, es chöm de so?« het der Herr Vilbrecht mit syne Gsinnungsgenosse gfragt, und d'Gägner hei giftig umegä: »Wär isch d'Schuld dranne, öppe nid die, wo d'Chriegsrüschtunge verhinderet und ds Volk chopfschüüch gmacht hei?«
Sobald der Papa gseit het, er well i ds Oberried, het ds Bethli erklärt, es chömi mit, es well wüsse, öb der Ruedi Landorfer hei cho syg. »Dumms Züüg!« het der Ratsherr afah schmähle, »was wettisch du jitz dert usse? – Du blybsch bi der Mama. So jungi Meitscheni sölle jitz bi'm Donnerli d'Nase hindere ha.« Ds Bethli het afah duble-n-und ufbegähre-n-und hüüle, es well eifach wüsse, öb der Ruedi no läbi. »Das wird sech de scho zeige, schwyg! I wott e keis Gsicht.« – »So gange-n-i ne-n-eifach allei ga sueche.« – »Du nimmsch di in acht, i ha der gseit, was de z'tüe heigisch, punktum!«
155 Es isch aber e kei Viertelschtund verschtriche gsi, sitdäm der Herr Vilbrecht d'Hustüre hinder sech zuetha het, so het d'Jumpfer Elisabeth es Shawle über e Chopf zoge-n-und isch uf und dervo, gäge ds obere Tor zue. Bis dert hi isch si ungschore-n-awäg cho; aber dert het si nümme wyter gwüßt, vowäge ds Tor isch gschperrt gsi dür ne Kuppele Franzose. Ds Bethli het wohl oder übel müesse-n-umchehre. Es isch bis zum Portal vom Burgerschpitel zrückgange-n-und het dert gwartet, i der Hoffnung, es findi sech doch de öppe-n-e Glägeheit, dür ds Tor use z'schlüüfe. Und wär isch abermals der Retter i der Not worde? Der Doktor Chnuuschti. Mit sym Schnäfel-étui underem Arm isch er cho z'rönne, begleitet vo mene französische Sergeant. »E, Herr Dokter, wo ganget Dir hi?« schtürzt sech ds Bethli uf ne zue. »I ds Schloß Hollige, ga Franzose blätze.« – »Gället, i darf mit Ech cho, nume-n-e bitz wyt, nume bis vor ds Tor?« »Was weit Dir dert usse?« Jitz mischlet sech der Sergeant dry und seit: «Dépêchez-vous, citoyen!» – »E ja, nume nit gschprängt, di Grööggle wärde-n-öppe wohl warte, mira verräble si! Es het ere geng no gnue,« schnauet der Dokter sy sauvegarde a. »Afin, Jumpfer Vilbrecht, chömet nume mit, Dir gseht, es pressiert schynt's; Dir chönnet mer de underwägs brichte.« Er git dem Bethli der Arm, 156 zieht's fescht a sech und seit dem Sergeant, er süll's uf der andere Syte beschütze, und so sy si mitt's dür d'Torwacht düre gschtüüret, unbekümmeret um alli schlächte Witze, mit dene me se bombardiert het.
Ds Bethli isch froh gsi, das Thor hinder sech z'ha und het gar nid dra dänkt, wie-n-es de wieder yne chöm. Es het dem Dokter gseit, es suechi sy cousin – dir begryfet, e so vom Adam nache sy mer am Änd alli enand cousins – und der Papa syg äbe furt, drum müeß es halt sälber ga luege. Der Dokter het zwar scho g'ahnet, wie das öppe-n-e Sach syg mit däm cousin und het diskret gschwige. Wo si gäge-n-Ängländerhubel chöme, begägne si a nere Schwadron französische Draguner. Dem Bethli het's gruuset bim Gedanke, daß sy Ruedi sech villicht mit dene Kärlse heig müesse schla. Mit ihrne glänzige Hälme-n-und de länge, schwarze Roßschwänz hinde-n-abe hei si nid grad heimelig usgseh. Üsi Lütli sy hinder ne Zuun gschtande, für ne nid z'nach z'cho, und da hei si öppis über sech müesse la ergah, wohl! Es isch nid mänge vorby gritte, oder er heig ne-n-e Schlämperlig aghänkt. »Gnad Gott is!« het der Dokter gseit, wenn Die jitze z'Bärn sölle regiere. Änet dem Ängländerhubel, gäge Weyerma'shus übere, isch es großes Lager ufgschlage gsi; drum isch me lieber nid wyter gäge Bümplitz. Me het o kei einzige Bärner meh vo dert 157 här gseh cho. Der Dokter het gseit, ds meischte syg allwäg über Chünitz und gäge ds Oberland zue. »Jä, was weit Dir jitz?« fragt er ds Bethli, wo si bi'm Schloß Hollige-n-achöme-n-und är dert yne het müesse, für verwundeti französischi Offizier ga z'bsorge. »I sueche halt wyter,« meint ds Bethli. »I gieng hei, wenn i Euch wär,« het ihm der Dokter grate, »lueget, es chunt ja niemer gäge d'Schtadt zue vo üsne Lüt, und de Flüchtige nacheschpringe chönnet Der emel o nid.« – »So gange-n-i gäge Schteinibach use,« seit ds Bethli trotzig. »Afin, Adieu, i mueß jitz da yne, wenn Der de mit mer wieder i d'Schtadt weit, so wüsset Der, wo-n-i bi.« Dermit isch der Dokter mit sym Sergeant dür d'Allee yne, und d'Jumpfer Elisabeth isch seelenallei uf der Schtraß gschtande. Jitz isch se d'Angscht acho. Hei het si nid rächt dörfe, und i Schteinibach het si nidemal der Wäg rächt gkennt. Ohni eigetlech z'wüsse, wohi si chunt, geit si am Schloß vorby, gäge Chünitzbärgwald. Wyt und breit isch e kei Möntsch umewäg gsi; nume d'Schpure het me gseh vo der Flucht, überall sy Armaturschtück umegläge. Vom französische Lager här het me-n-es Gsürm ghört, und hunderti vo chlyne Rouchsüüle sy druus ufgschtige zu-n-ere große, wüeschte Wulke, wo der Wätterluft gäge d'Schtadt zuetribe het. Am Chrützwäg bi'm Burgerezielschtei blybt ds Bethli schtah 158 und schtudiert, öb's ächt gäge Wabere zue well oder umchehre. Es isch e so schuderhaft uheimelig gsi; rächts hinder der Allee das Franzoselager, hinder ihm ds Schloß Hollige voll Franzose, vor ihm fyschter, schtumm und gheimnisvoll der Wald, gäge linggs der Wäg mit dene wäggworfene Waffe, Haberseck und Hüet, d'Matte no dürr und gäl, im Schatte no Schneefläcke. Und über allem isch der Himmel voll graue Wulke ghanget. Di grusigi Schtilli het agfange-n-ihm uf ds Härz drücke, und es het sech verlore-n-und verlasse gschpürt, wie no nie.
Da ghört's vom Bawartehus am Waldegge här Schritte-n-uf der Schtraß, und bald druuf schlarpet e-n-einsami Mannsgschtalt dahär. Es isch e große, schlanke Ma gsi, ohni Huet, ohni Chutte, i gäl-läderige Hose-n-und Rytschtiefle, e Sabel a der Syte. Vo Zyt zu Zyt isch er blybe schtah und het mit gsänktem Chopf schträng gäge d'Fryburgschtraß gluegt. Im Wytergah het er der Chopf la hange, und mängisch het's Gattig gha, er well umfalle. Wo-n-er necher chunt, schteit ds Bethli afe hinderne Boum; aber es het ne nid us de-n-Ouge gla. Er isch nume-n-öppe no zwänzg Schritt wyt gsi, da gseht's, daß der ganz rächt Arm vo däm Ma über und über bluetig isch und d'Chleider o uf der rächte Syte, und bleich isch er gsi wie der Tod. Ds 159 Bethli het schier nümme dörfe der Athe zieh, es hätt möge dervo schpringe, aber es isch nid vom Fläck cho, und s' isch ihm gsi, wie wenn me-n-ihm der Chopf hätti, daß es müeßt uf dä Mönsch luege. Jitz chunt er – da schteit er am Chrüzwäg, luegt no einisch gäge d'Fryburgschtraß, chehrt um und geit gäge Wabere. Ohni ds Bethli z'gseh, geit er vorby, schwankend und langsam. Da schpringt's hinder sym Boum füre-n-und rüeft mit Härzchlopfe: »Herr Lombach!« Er schteit schtill, luegt ume-n-und glotzet mit halb verirrete Blicke das Töchterli a. Jitz kennt's ne sicher ume-n-und geit uf ihn zue: »I bitte-n-Ech, wie gseht Dir us? Was heit Der? – Wo weit Der hi?« – »Hei,« seit er mit mene-n-unsäglech truurige-n-Usdruck, »hei möcht i, wenn i chönnt.« – »Dir syt ja gräßlech blessiert, zeiget!« – Es het dem Bethli e großi Überwindung gkostet, das z'säge und no viel meh z'luege, wo sech der Houpme Lombach chehrt, für sy Arm z'zeige. Er isch obe mit mene Naselumpe-n-underbunde gsi, und vom Ellboge bis zum Handglänk isch wie ne Korporalsschnuer e klaffendi Schnittwunde schreg über-e ganze-n-Arm gange, und ufgschwulle-n-isch er gsi, blau und gäl, und die bluetige Fätze vom Hemlisermel sy dranne gchläbt; öppis gruusigers het me nid grad chönne gseh. I will nid säge, was dem Bethli bi däm Anblick 160 etwütscht isch. Mir wei ihm das nid verarge; mängem Andere wär's a sym Platz übel worde!
»Das miech mer no nid so viel,« seit der Houpme Lombach, »aber mys Roß, mys herrleche Roß!« Um syni Lippe-n-ume het's zuckt, und schutzwys het er roti Backe-n-übercho und isch wieder wyß worde, und d'Ouge hei-n-ihm uheimelig gluuchtet. »Was isch mit Euem Roß, het me-n-Ech's erschosse?« – »Wenn's no das wär! Aber gschtohle hei mer's di verfluechte Hallungge, eifach gschtohle, währed-däm i e-n-Ougeblick ohni Bsinnung am Bode gläge bi. Und das Alles für nüt, für rein nüt. – Sy si scho i der Schtadt, d'Franzose?« – »Ja, scho lang.« – »Äbe, da hei mer's, was söll i jitz mache?« – »Loset,« meint ds Bethli, »der Dokter Chnuuschti isch z'Hollige-n-im Schloß. Er tuet dert französischi Blessierti bsorge.« – »Derthi chume-n-i emel nid,« antwortet der Houpme Lombach trotzig, »da ha-n-i no my Sabel, und dä gibe-n-i nid ab, wenn i ne bis dahäre ha chönne bhalte. Wenn scho Alles zum Tüfel isch, su gibe-n-i dä glych nid, ä-ä.« – »So wartet da, i gange de der Dokter ga reiche.« Da druuf isch er du ygange, und si sy z'säme no öppe hundert Schritt wyt dür e-n-Acher, bis zu mene Gschtrüpp, wo-n-er sech guet het chönne verschtecke. »Loset,« fragt ne jitz ds Bethli mit Erröte, »wüsset Der nüt vom Ruedi 161 Landorfer?« – »Aha, jitz begryfe-n-i, wie Dir dahäre chömet,« seit är, und über sys verzerrte Gsicht isch wie-n-e flüchtige Sunneblick es Lache gschtriche, »nei, i weiß nüt, i weiß vo Niemerem nüt; dä Morge ha-n-i ne no gseh im Forscht, da isch er emel no ganz gsi; aber sider isch halt mängs gange.« Mit Träne-n-i de-n-Ouge-n-isch uf dä Bscheid hi ds Bethli düre-n-Acher us gäge Hollige zrückgschprunge, und es ganzes Buech voll Vermuetunge-n-isch ihm uf däm Wäg düre Chopf gange. Zum Glück het ds Pflichtgfüehl gäge Houpme Lombach ihm emel jitz gseit, was es z'thüe heig.
Wo-n-es i d'Schloß-Allee ybiegt, gseht es es Küppeli Franzose, die wahrschynlech da hei sölle Wacht ha und so um ne Boum gschtande sy und tubaket hei. Eine dervo chunt uf ihn's zue und schteit ihm i Wäg. «Qu'est-ce que tu cherches, chérie?» Aber ds Bethli nid fuul, git däm Kärli e Schups, daß er schier überzwirblet isch. Und di andere Soldate hei sech der Buuch gha vor Lache. Flingg wie-n-es Reh isch ds Bethli vorby grönnt, gäge ds Schloß. Der Soldat wott ihm nacheschpringe, schtolperet über ne Boumwurzle-n-und chunt e Blätz wyt uf allne Vieri nache, und wo-n-er d'Jumpfer Vilbrecht schier het möge-n-errecke, cha si-n-ihm grad d'Hustüre vor der Nase zueschla und der Riegel schtooße. Das isch du frylech 162 dem Bethli afe-n-e chly i d'Chneuäcke cho, und es isch e Momänt im Husgang blybe schtah und het gschlotteret. Us nere Schtube-n-im plainpied hinde-n-use, gäge d'Fryburgschtraß, het me Schtimme ghört, und ds Bethli het bald die vom Dokter umegkennt. Ohni sech lang z'bsinne, geit es i di Schtube-n-yne. Das isch e schützleche Märit gsi dert inne. Am Bode, uf Matratze, sy-n-es paar Verwundeti gläge-n-und hei gjammeret, und Anderi sy uf Schtüel a de Wände-n-ume gsässe, und am Fänschter vorne het der Dokter Eine-n-uf mene-n-Äßtisch gha und ihm ds Chneu ybunde. Als Assischtänt het er e-n-Offiziersbediente gha. Uf allne ledige Schtüel sy bassins und Chacheli und anderi Ruschtig gschtande, und me het sech schier nid chönne rüehre, und derzue het's gschtunke wie d'Pescht. Me hätti sölle meine, dem Dokter wär ds Bethli vürig gsi i däm Verchehr inne. Und d'Franzose hei ihn's kurios agluegt. Nume-n-Eine vo de Liechtverwundete het gschine Freud z'ha a-n-ihm und het bald agfange-n-ihm verliebti Ouge mache. Es het sech desse nüt g'achtet, sondere dem Dokter ghulfe, so schträng es het möge, und i allem Handlangere het's ihm im beschte Bärndütsch erzellt, wie's mit dem Houpme Lombach schtandi und ihn gfragt, öb er nid well cho luege. »Natürlech chume-n-i, i bi froh, wenn i us däm Gschtürm use chume. Was 163 wott i das Pack da ga flicke, wenn i üsne-n-eigete Lüt cha hälfe? – Aber, mer müeße luege, wie mer use chönne. – I schicke-n-Ech jitz de öppis ga reiche, und de bringet mer's de, und de schicke-n-ig Ech de no einisch, und de ganget Der mer de hinder d'Schüüre ga warte.« Vo denn ewäg het der Dokter jedes Inschtrumänt, nahdäm er's bruucht gha het, i Sack gschtoße, bis er schier alli by sech gha het. Ds Bethli het gmacht, wie-n-er ihm befohle het, und im rächte Momänt seit er zu sym Assischtänt: «sappristi, où reste-t-elle donc? Tenez-là» und git ihm en Arm z'ha, wo-n-er juscht vernäit gha het. Druuf schiebt er use, wie wenn er ds Bethli wett ga reiche. Aber schtatt desse schpringt er hinder d'Schüüre, wo ds Bethli mit nere halbvolle Wassermälchtere parat gschtande-n-isch, und du sy si, so guet si chönne hei, ohni z'viel Wasser z'verschütte, zum Houpme Lombach gschprunge.
Wo si zue-n-ihm chöme, liegt er da wie tot. Sogar der Dokter isch erchlüpft, vo wäge-n-er isch e so schtyf gläge, mit usgschtreckte-n-Arme, chrydebleich und d'Ouge sy e so halb offe gsi, daß me grad ds Wyße chly gseh het. Ds Muul het er o offe gha. Gschwind gryft der Dokter der Puls und seit: »es macht nüt; aber mer wei mache, daß mer bald mit ihm ab Fläck chöme. Z'erscht mueß das Züüg e chly putzt sy.« Flingg schnydet er dem 164 Houpme Lombach der Hemlisermel ab, rupft ne los und faht a der Arm wäsche-n-und d'Wunde-n-usschpüehle. Jitz löst er ihm d'Underbindung, und uf der Schtell louft ds Bluet wieder us der Wunde; da chunt ihm i Sinn, daß si gar e keis Verbandzüüg by sech heige. »He z'Tüfeli, was wei mer jitz mache?« meint der Dokter, »ga Hollige dörfe mer nümme, und es pressiert. Heit Dir nüt by-n-Ech, wo Der chönnet gä?« – »Wartet,« seit ds Bethli, schpringt uf und dervo und verschwindet i nere Griengruebe, wo öppe ne chlyne Schybeschutz wyt im Acher gläge-n-isch. Keini drei Minute-n-isch es gange, so touchet's wieder us em Bode-n-uf, um nes Ideeli schlanker als vorhär, und schwänkt wie-n-e Fahne triumphierend es bländig wyßes Underjupon. »So rächt,« seit der Dokter, »mit Euch isch emel no öppis; aber jitz müesset Der mer no chly hälfe.« Flugs hei si das wärtvolle Fähnli i Schtreife versablet gha. Du het ds Bethli müeße-n-a Bode chneue und dem Houpme sy Chopf uf d'Schooß näh und ne ha, und derwyle het der Dokter d'Wunde rangiert und verbunde, dem Houpme sy Sabel gnoh und der ganz Arm fescht dra gschnüert. Däwäg het er dem Blessierte zuglych mit dem Arm der Sabel grettet. Vo däm allem het der Houpme Lombach nid viel gmerkt. Z'erscht het er i sym Fieber Roß über sech gseh, wo sech über ihm böumt 165 und mit de Huefe gäge-n-ihn gschlage hei, und ihn het's dunkt, er ligi am Bode, i mene-n-Acher bi Neuenegg, und e-n-unsichtbari Hand drück ihm der Chopf fescht uf ne Grasmutte, daß er nid chönni flieh. Über sech het er i-n-es Füür gseh, wo der ganz Himmel mit nere furchtbare Röti überzoge het, und vo hinde-n-isch über ihn, wie-n-es Riesegschpänscht, e Wulke-n-a däm Himmel ufzoge-n-und het ihm angscht gmacht. Nah-ti-nah hei d'Ränder vo der Wulke d'Gschtalt vo Locke-n-agnoh; d'Wulke-n-isch dunkler worde, d'Umrisse häller. Di ganzi Wulke het sech ruckwys bewegt, der Himmel isch gräller rot worde, und plötzlech geit öppis wäg, wie ne Schleier, und er luegt schtatt uf ne Wulke, i ds schöne, fründleche Gsicht vom Bethli.
Wo-n-er das erchennt i sym guldige Lockechranz zwüsche sym Eländ und dem düschterrötleche-n-Abedhimmel, isch er volländs zue sech cho. Er isch ufgsässe, het ganz verschtuunet um sech gluegt und erscht jitze gmerkt, daß sys Chopfchüssi nid e Grasmutte gsi isch. Der Dokter het ne wieder ufgschtellt und du hei si ne zwüsche sech yne gnoh und sy wyter gange, gäge Sulgebach und i ds Marzili abe, für vo dert dür ds Marzilithor i d'Schtadt z'cho, was ne-n-o ganz guet glunge-n-isch.
Underwägs isch nid grad gar viel gredt worde. Nüt descht weniger isch der Houpme-n-erwarmet, 166 und wo sech syni Samariter vo-n-ihm verabschiedet hei, het us syne-n-Ouge nid nume di biederi Dankbarkeit glüüchtet, o nei, no ganz öppis anders. Und unuslöschlich isch i syr Erinnerung blibe dä Ängelschopf vor em bluetrote-n-Abedhimmel. Aber er isch e ganze Ma gsi, dä gwüßt het, was me-n-a mene Fründ schuldet. Ds Bethli het übrigens o meh als bloßes Mitlyde für ihn epfunde; aber o ihm isch der Herr Lombach nüt anders als e Fründ vo sym Ruedi gsi und blibe.
Der Epfang vo Syte vo der Mama het a däm Abe nid us luter Müntscheni beschtande, wie me sech cha dänke, vowäge di armi Frou het Todesängscht usgschtande und – was ds dümmschte vo Allem isch gsi – i ihrer Not scho dem Papa i ds Oberried use la Bscheid mache, ds Bethli syg abhande cho. Das het kei nätti Pärschpäktive gä. D'Mama het ds Bethli no bald einisch möge gschweigge mit dem Bricht vo syne Heldethate. Aber der Papa, der Papa! Glücklecherwys het me gloubt, er syg im Oberried usse. Ja, wenn si gwüßt hätte, daß er i der Chefi sitzt! Gschlafe het me-n-aber ohni das nid wichtig, will me vom Ruedi Landorfer gar nüt vernoh het.
Aber der Ratsherr i der Chefi, wie het das chönne gscheh? – Ganz eifach. Sobald er vernoh het, sy Tochter syg verlore, isch er schnuerschtracks 167 gäge Bärn zue grönnt und am zächni z'Nacht atelos vor em obere Thor acho. Natürlech het ne di französischi Wacht nid ynegla. Er het ne gseit, er syg der Herr Vilbrecht und syg Bärnburger und Ratsherr und Mitglied vo sibe Kommissione, und, wo si-n-ihm uf di ganzi Schpyscharte nüt hei welle gä, isch er grob und gröber worde, und z'letscht het er em Poschtechef e Mupf gä und gseit, es nähm ne doch ds Tüfels wunder, öb das jitz die neui Mode söll sy, daß e Bärnburger vorusse müeßt übernachte. »Das nid juscht,« het me-n-ihm gä z'verschtah und het ihm e Schtrouburdi im cachot als provisorische Burgernutze-n-agwiese. Dummerwys hei si-n-ihm kei Latärne-n-yne gä, süsch hätt er sy «Jean-Jacques» chönne-n-us der Chuttetäsche näh und der contrat social repetiere. Villicht het er's us em Gedächtnis gmacht, i weiß es nid. Friedesschalmeie söll me di sälbi Nacht neue-nid ghört ha vor de Kasemattfänschterli.
Am andere Morge, am nüni öppe, isch e höchere-n-Offizier uf d'Wacht cho und het der Ratsherr verhört und nachhär het me ne la loufe. D'perruque-n-und der Rügge voll Häckerlig, isch der Herr Vilbrecht i sym Hus aglanget und het nam Bethli gfragt. Wo-n-er vernoh het, es syg ume cho, het er sech la bürschte-n-und sünsch toilette gmacht; nachhär het er déjeuniert und du het er sech i syr 168 Schtube zu Gricht gsetzt. D'Mama het der Sünder müeße vorfüehre, und du isch es losgange, wi wenn er's dem Vesuv abgluegt hätti, ds sältmal, wo-n-er Herculanum und Pompeji verschüttet het. Daß es e herte Chopf heigi, het der Ratsherr sym Töchterli vorgha, heig me scho lang gwüßt, aber daß es es über sech brächti, syni treue-n-Eltere uf ne so impertinänti Manier z'contrariere, das hätt er sech nie la troume. D'Lüt wärde sech schön bsägne, wenn si ghöre, wie-n-äs uf aventures usgange syg und wärde dänke, was di Jumpfer Vilbrecht für ne dévergondierti Pärson sygi. Me müeß sech i Bode-n-yne schäme synetwäge. E gschlagni Halbschtund het er gfutteret und gwätteret, daß es Eim dunkt het, es sött nüt meh in ihm sy; aber es isch geng no meh cho, und geng no meh, und wenn er kei neue Värs meh gwüßt het, so het er wieder vorne-n-agfange. Aber der Knalleffäkt het er bis z'letscht bhalte. Erscht wo-n-er gmerkt het, daß ds Meitschi murb isch wie-n-e Sandchueche und d'Mama wott asetze, für z'bethädige, rückt er dermit use, daß er i d'Chefi cho syg wäge dene-n-absurde sottises. Wenn dir di Ouge vo der Frou Vilbrecht gseh hättet uf das abe, Dir hättet gwüß na der Omelettepfanne gschroue, für se-n-uf z'fasse. Zum Glück het si uf ne-n-Ougeblick d'Schprach verlore vor Entsetze, und der Papa het wyter tobet. 169 Aber ds Allerergschte isch ersch no cho, nämlech: »Und jitz wott i nie meh öppis ghöre vo däm Landorfer. Einschtwyle bisch Du no mys Chind, und i la mer nid d'Hut über d'Ohre zieh, daß de's nume grad weisch, und jitz isch's fertig, und so gwüß de mer no einisch däm Möntsch nacheloufsch, so gwüß schicke-n-i di furt, ga Yänf oder no wyters, hesch ghört? – Überhoupt! – Vo was wettet der eigetlech o läbe? Är het ja nüt und jitz wird er o nüt syr Läbtig, und mer wei froh sy, wenn d'Contribution is nid no grad a Bättelschtab bringt. Me cha no gar nüt wüsse. Vo Hürate-n-isch jitz uf mindeschtes zäche Jahr gar kei Red meh.« –
Dir wärdet begryfe, daß i ds Bethlis Ouge der Undergang vom alte Bärn nid uf e füfte, sondere-n-uf e sächste Merz gfalle-n-isch, und vo däm Kaländer-Irrtum het es sech syr Läbtig nid erholt. Es het d'Gälsucht übercho und het vierzäh Tag lang müeße ds Bett hüete. Der einzig Sunneblick i der trüebe Zyt het ihm der Dokter Chnuuschti bracht mit der Nachricht, daß ihm e Draguner i der Insel gseit heig, er syg mit dem Herr Lütenant Landorfer am Abe vom füfte Merz bis zum Schteinibach gritte, und er heig nüt gha als es Loch im Huet vo-n-ere Chugle.
Aber der Papa het's nid bi der Schmählete la bewände, sondere-n-er isch währed ds Bethlis 170 Chrankheit zu syr Nachbarin i Schteinibach, zur Frou Landorfer, die o dert use gflohe-n-isch gsi, und het dere-n-uf di höflechschti Wys vo der Wält gä z'verschtah, ihre Suhn söll sech de gar keini Hoffnunge meh mache, er well's lieber grad säge, für ihm alli Déceptione z'erschpare. Die Rücksicht het ihm di gueti, alti Frou höflech verdanket und nume no schüüch bygfüegt, es wärdi ihrem Suhn gar leid sy. Druuf het sech der Herr Vilbrecht uf der Salonschwelle no einisch umdräit, d'Achsle höch ufe zoge-n-und gseit: «je regrette infiniment, Madame, mais vous comprenez, nous ne sommes plus ce que nous étions encore, il y a quinze jours.» Beidsytig het's no-n-e tiefi révérence gä, und dermit isch der Fade zwüsche Schteinibach und Oberried verrisse.
»So, da hei mer's,« het der Ruedi syr Mama g'antwortet, wo si-n-ihm das eröffnet het, »das isch jitz dä, wo nid uf di materielle Vorteile luegt.« Daß d'Ussichte für ne junge Bärner Patrizier jitz nümme rosig gsi sy, het sech natürlech nid la beschtrytte. Um so feschter het der Ruedi uf di erschti Beschtürzung abe syni Hoffnunge-n-im Unggle Mäni verankeret.
171 9.
E-n-Abschiedsbrief. Ds Ruedis Roß geit uf Entdeckungsreise,
und der Unggle Mäni macht sy letschti Schlittefahrt.
D'Situation isch der Frou Landorfer um so hoffnungsloser vorcho, will si es paar Tag vorhär düre Gutschner vom Unggle Mäni folgende Brief übercho het.
Ma chère Marguerite,
Quel désastre! Tout est perdu et je crains de ne pas vous revoir dans ce triste monde. J'en ai assez et je fiche le camp. J'ai eu le malheur de 172 tuer un husard français cet après-midi et puisque je ne sens pas la moindre en vie de me faire pendre par ces misérables, je cherche un abri dans le désert des montagnes. Frédéric vous donnera de mes nouvelles. Adieu, mes chers, je vous embrasse tendrement. Adieu pour toujours.
Votre fidèle
Emanuel L.
Schosshalde, le 5 mars 1798.
Natürlech het me nüt begriffe-n-a däm Brief, und ersch di mündlechi Uskunft vom Gutschner het se zur Überzügung bracht, daß der Unggle Mäni nid öppe-n-übergschnappet sygi. Ds beschte dranne-n-isch gsi, daß es gheiße het, der Frédéric wärdi wytere Bscheid mache. Das isch nämlech e Verwandte gsi vom Unggle Mäni, dä zu der Zyt im Schloß z'Dießbach gwohnt het. Der Ruedi het sech bald etschlosse, dem Unggle Mäni nache z'reise, vo wäge me het würklech ds Schlimmschte müeße förchte für dä alt Ma, wo a settigi Toure gar nid isch gwahnet gsi. Er het am sächste Merz no allerlei mit der Mama i d'Ornig tha und Wärtsache verschteckt, und ds morndrisch het er sys treue Rößli wieder la sattle-n-und isch ga Dießbach gritte. Zu sym Erschtuune-n-isch aber ds Schloß läär gsi und alli Fellläde bschlosse. Er het bi'm Lächema gfragt, 173 wo d'Herrschaft sygi, aber dä het kei rächte Bscheid chönne gä und het ne zu mene-n-alte Gartemeitli gfüehrt, wo ds Hus ghüetet het. Das het du brichtet, es syg e so ne Herr cho der vorder Tag; aber er heig nid welle blybe. Er heig es Glas Wy und öppis z'ässe gheusche; aber es heig ihm nume nüt rächts chönne gä und er heig pressiert und g'angschtet. Mit Müej und Not heig es ne chönne-n-überrede, e chly abzlige, er syg ganz erlächnet gsi. Aber am Abe heig's ne nümme-n-ebha, er heig geng gseit, si sueche ne, si welle ne töde, und z'letscht heig es sech sälber afah förchte vor ihm und heig ihm du no e Blätz wyt der Wäg gwise düre Dießbachgrabe-n-uf. Er heigi neue-n-öppis vo Heimeschwand gredt.
D'Lüt i der Gäged hei niene rächt sech welle zueche la. Es isch e bösi Sach gsi, will Niemer enandere trouet het. D'Herre hei d'Bure gschoche, will die se für Verräter agluegt hei, und d'Bure sy de Herre-n-uswäg, will si gförchtct hei, me chöm se für d'Schandthate vom Landschturm cho z'Rächeschaft zieh. Aber trotzdäm isch der Ruedi wyter gritte, gäge d'Linde-n-ufe.
Es het es erschröcklechs Wätter gmacht, bald grägnet, bald gschneit und gschtürmt derzue. Schattehalb isch der Schnee no höch gläge, und fyschter und truurig hei di schwarzblaue Tannewälder us 174 de Schneefälder füregluegt. D'Wäge sy bodelos gsi, und d'Lüt hei sech überall verschloffe, daß me hätti chönne meine, d'Pescht hätti i däm Land ufgruumt. Üse-n-einsame Ryter isch nume langsam vorwärts cho; aber er het Alles gmuschteret, Wäge, Züün, Waldsöum und Hüser, für irged e Schpur vo sym Unggle z'entdecke. Meh als einisch het er Fueßschpure wyt vom Wäg ab verfolget, aber er het niene nüt chönne finde, was ihm öppe-n-e Fingerzeig gä hätti. Di Sach isch ihm geng bedänklecher vorcho, und er het sech nume müeße frage, wie ächt dä alt chränklech Ma d'Schtrapatze vo där Flucht mög verlyde.
Und dä Chummer het ne-n-um so feschter packt, als er sech geng het müeße säge, daß mit Hülf vom Unggle Mäni Alles no wieder guet z'mache syg, ohni ihn aber die letschti Hoffnung müeßi schwinde. Jedesmal, wenn ihm der alt Vilbrecht wieder i Sinn cho isch, isch ihm ds Bluet i Chopf gschosse, er het sech uf d'Lippe bisse, und dä arm Brüünel het gar nit begriffe, warum sy Herr, wo ne doch sünsch e so guet behandlet het, jitz alli Bott d'Bei zueche drückt het, wie wenn er ne wett abenand chlemme. Er het gwüß sys Mügleche tha, für trotz dem schlächte Wäg und Wätter vorwärts z'cho. Und so isch es ja jitz scho-n-es paar Tag gange, wäge z'Neuenegg het er d'Schporre-n-o 175 mängisch gnue übercho. Je wyter si ume Bärg ume cho sy, descht erger het der Wätterluft gchutet. Der Räge-n-isch schier wagrächt dahärgfloge, und Roß und Ryter hei schier nümme chönne luege. Ändlech dunkt's der Brüünel, er schmöcki im Luft öppis wie troches Heu und Rössele. Er thuet e lute Jutzer und flotschet mit de Huefe, so schträng er nume ma, der Wäg us. Zum Glück het er nid verschtande, was sy Herr ihm g'antwortet het: »Brüel du nume, du hesch villicht no lang nid Fyrabe.«
Es isch grad gsi, wi wenn das widerwärtige Wätter der Ruedi i sym Etschluß no würdi beschtärke. Mit mene wahre-n-Ingrimm isch er i d'Wält yne gritte. Ändlech chunt er zu de-n-erschte verzatterete Hüser vo Heimeschwand, und dert het er nid vorby welle, ohni nache z'frage, öb Niemer öppis gmerkt heig vom Unggle Mäni. Bi'm erschte größere Burehus rytet er zueche, undere Vorschärm, sitzt ab und geit zur Chuchithüre. Di underi Hälfti isch zue gsi, die oberi halb offe. Er het se z'vollem ufgschtoße-n-und yne gluegt, i di rueßigi, schmali Chuchi; aber er het Niemer gseh drinne. Drum het er ds Roß näbe der Thüre la schtah und d'Zügel über ne Chummethaagge-n-a der Huswand gworfe. Er het nume müesse luege, daß ds Roß nid dry trappet; daß es ihm öppe furtloufi, het er nid gha z'förchte. Druuf isch er i d'Chuchi yne-n-und het a d'Schtubethüre gchlopfet. Da chunt e-n-elteri, mageri Büri use, luegt ne verwunderet a und fragt ne, was er well. Wo-n-er afaht, nah sym Unggle frage, heißt ne di gwundrigi Frou yne cho und fragt es längs und es breits, wie das Eine syg, wo-n-er suechi, und thuet, wie wenn si öppis appartigs wüßti. Si het d'Thür hinder ne zuegschtoosse-n-und dem Ruedi es Glesli Schnaps ufgschtellt, das er ganz gärn gnoh het i sy chalte, lääre Mage. Aber die Frou isch ihm e chly gschpässig vorcho, und er het agfange Verdacht schöpfe. Öb's ächt am Änd e Häx sygi oder öppis Guggers e so, het er im Schtille dänkt. Bscheid het si neue kei rächte welle gä, und er het sech überleit, wie-n-er sech wieder well drusmache, da ghört er i der Chuchi schwäri Tritte-n-und dänkt, da wärd öppe der Bur cho. »Also heit Der Niemer e so gseh?« fragt er no einisch, und jitz ersch, wo d'Frou merkt, daß er furt wott, faht si öppis afah schtürme vo Eim, wo si gseh heig gäge d'Rotheche-n-abeloufe-n-und gäge d'Schwarzenegg. I der Chuchi usse het me-n-öppis ghöre chlingele-n-und chlefele; aber der Ruedi het sech desse nüt g'achtet, sondere probiert, us der Frou no öppis Beschtimmters use z'bringe, da ghört me-n-es merkwürdigs Plodere-n-i der Chuchi, und 177 das het du der Frou Bei gmacht. Si thuet d'Thüre-n-uf und wott i d'Chuchi; aber mit mene lute Brüel fahrt si zrück, und im glyche-n-Ougeblick gseht der Ruedi sy Brüünel i der Chuchi inne schtah, d'Schnurre-n-e halbe Schueh tief i-n-ere Mälchtere voll Milch, und ganz vergnüegt het das guete Tier mit dem tropfednasse Schtiel der Chachelbank abgschtoubet.
Wie ne Hurnuß isch d'Frou uf e Brüünel zuegschosse-n-und het ihm der Chopf umegrisse-n-und afah ufbegähre, daß d'Schwarte gchrachet hei. Der Ruedi het häll uf müeße lache-n-und het probiert, ds Roß z'chehre, was nid grad so liecht gange-n-isch, vowäge der Brüünel isch e keis minders Byggerli gsi, sondere-n-e schtattleche Normänner und het di schmali Chuchi nid übel usgfüllt. Me het ne mit dem Hinderteil schier müeße-n-i d'Schtube-n-yne schtoße, für z'Chehr z'cho. Natürlech het sech der Ruedi müeße loschoufe. Aber er isch trotz dem schtrube Wätter froh gsi, us em Bann vo der uheimelige Täsche-n-use z'cho.
Er het emel Eis us nere-n-use gchnüblet gha, und das isch d'Andütung gsi, es syg e so-n-es Mandli gäge d'Schwarzenegg gange. Der Ruedi het sech no der Wäg la zeige, und du isch er schnuerschtracks der Bärg ab gritte, gäge d'Rotheche zue. Das isch e keis sanfts Wässerli, höchschtes öppe-n-im heißischte Summer. Aber im Früehlig, und de gar no bi Schneeschmelzi und Rägewätter, chunt si gwaltig und bruun wie ne Mählsuppe. E Brügg zum überefahre het's ds sältmal bi Heimeschwand no keini gä, sondere nume-n-e Schtäg vo zwene verchlammerete-n-oder verzäpfte Trämle, mit mene schittere Gländerli, wo me sech bös Dings het chönne dran ha. Drum het der Ruedi bachuf, bachab müeße-n-e Furt sueche. Aber das het syni Häägge gha. Ds Bachbett liegt schtundewyt im wilde, verwurzlete Bärgwald und isch voll mächtigi Schteiblöck. Uwirsch und zerschtörerisch het d'Rotheche derzwüsche gschuumet und donneret. Tanne, Züün und chopfgroßi Chislige het si bärgab tröhlet, und kei vernünftige Möntsch hätti's gwagt, sy Wäg dür di Verheerung düre z'sueche, g'schwyge de-n-es Roß. Wie ne Bock isch der Brüünel zwüsche de Tanne blybe schtah, wo sech im wüetige Rägeschturm überem Ryter z'sämeboge-n-und gsuuset hei. Da het e kei Schporre-n-und kei Schänkeldruck meh öppis abbracht, und wo's der Ryter doch het welle zwänge, so schteit der Brüünel uf d'Hinderbei, wie wenn er wett säge: »jä lue, i cha nid flüge.« Ändlech gseht der Ruedi, daß da nüt z'mache-n-isch, chehrt um und biegt ab, ds Bord uf mit es paar Sätz und i d'Matte-n-yne, für amene-n-andere-n-Ort z'probiere. Aber da chunt er vom Räge-n-i Trouf. 179 D'Matte-n-isch sumpfig gsi. Ds Roß isch ygsunke, het schuderhaft Angscht übercho, het sech bläit, probiert Schprüng z'mache-n-und d'Mutte höch uf gschprängt. Der Ruedi isch froh gsi, us däm Züüg use z'cho und isch gäge ds Dorf zrück gritte.
Der Hälfer vo Heimeschwand isch ihm vo der Schuelzyt här bekannt gsi und drum het der Ruedi dert agchlopfet. Er het nüt anders welle vom Hälfer, als daß er ihm ds Roß irgedwo underbringi. Är sälber het z'Fueß über d'Rotheche-n-und um jede Prys hinecht no i d'Schwarzenegg welle. Der Hälfer het ihm abgrate; aber es het nüt abtreit. »I wott,« het's gheiße, »und i mueß.« Öppis Warms frylech het üse Fründ gärn gnoh, vowäge-n-er het Hunger gha und gfrore. Aber bis ds Hälfers Chöchi der Eiertätsch het gchehrt gha, isch es fyschter worde, und der Hälfer het e verwägene Burebneb müeße ga sueche, für sym Gascht mit nere Latärne ga z'zünte. D'Hälferslüt hei mit Chopfschüttle dene Beide nachegluegt, wo si der dürab gange sy. Aber es isch e kei Schtund verschtriche, so sy si umecho. E Chriesascht het ne d'Latärneschybe no hienache dem Bach ypeutscht und du isch's us gsi. Si sy froh gsi, daß si sech düre Wald wieder use gfunde hei, und sy i ds Pfruendhus zrückgange.
Gärn het der Hälfer sym ehmalige Schüeler Obdach gä, und sech sys Anliege la brichte. Di erschte 180 Schtunde vo der Nacht het der Ruedi gschlafe, wie-n-es Murmeli; aber öppe-n-am zwöi oder drü am Morge, wo der Luft e Felllade gäge d'Huswand gschmätteret het, isch er erwachet und het nümme gschlafe. Wie der Schturm am Himmel ds Gwülk vor de Schtärne düre gjagt het, so het ihm d'Angscht um sy Zuekunft eis Bedänke-n-um ds andere-n-i wilder Hascht vor em liebleche Bild vo sym Schatz düretribe, und ds Ruusche vom Rothechegrabe het ihm je länger descht uheimeliger gklunge, will er geng und geng wieder het müeße dänke, wie der Unggle Mäni ächt über das Wasser cho syg oder öb's ne-n-ächt am Änd verschlunge heig. So isch ihm trotz der Müedigkeit d'Nacht läng und qualvoll verschtriche, vowäge der Gedanke, daß der Unggle Mäni chönti umcho oder verscholle sy und daß Alles verlore wär, het i-n-ihm e bittere Groll gäge sys Schicksal gweckt. Dir wüsset ja, wie me's e so het z'Nacht, wenn Eim di schwarze Gedanke chöme. Me bohret sech i di böschte Müglechkeite-n-yne-n-und duuret sech sälber gar schröcklech, bis daß Eim di hälli Morgesunne chunt cho uslache.
D'Sunne het zwar dennzumal der Ruedi nid grad häll aglüüchtet; aber d'Heiteri het ne doch uftribe, und der Hälfer isch ihm i de wytere Nachforschunge-n-a d'Hand gange. Me het z'erscht im Dorf ume gfragt und isch ändlech uf ne Fährte 181 gfalle, die über Bleike-n-und i Schnittweyer gfüehrt het. Der Brüünel isch am sälbe Tag i der Pfruendschüüre blybe schtah, währeddäm sy Meischter z'Fueß i Schnittweyer gwanderet isch. Aber er isch am Abe-n-unverrichteter Dinge-n-umecho und het druuf abe no schlächter gschlafe-n-als di vorderi Nacht.
Druuf hi het er wieder di erschti Fährte-n-ufgnoh, wo-n-ihm di Häx gwise het und isch mit dem Hälfer z'Fueß über d'Rotheche-n-und dür di einsame Weide-n-und Mööser i d'Schwarzenegg, und dert sy si bi'm Pfarrer ygchehrt für wyter z'frage. Da ändlech het sech di erschti dütlecheri Schpur zeigt. Der Pfarrer het nämlech vernoh gha, es alts Buremandli änet der Zulg, i der Sigriswylgmeind – me het ihm der Horrebach-Fereli gseit – heig di Tag e halbverräblete Möntsch gfunde-n-und zue sech hei gnoh.
Uf die Nachricht abe het's der Ruedi nümme bha. Er het di beide Theologe la tubake-n-und isch mit mene Bueb vom Dorf gäge Horrebach ufbroche. Uf mene schtotzige, schlüferige Ziggzaggwägli sy si tief abegschtige, i Zulg-Chrache, und meh als einisch het's üse guete Fründ unde-n-us gnoh, währed der Hirtebueb mit syne blutte Füeße so sicher gange-n-isch wie-n-es Gemschi. Es waggeligs Brüggli het ne-n-über d'Zulg ghulfe, und änefür hei si no schier der böser Wäg gha, z'ersch gäj ufe-n-und de dem schtotzige Bord na thal-uf dür schtrube Tannewald, weichi Schneefläcke-n-und Grashalde, wo d'Louene jedes Schtümpli hei i Bode-n-yne glettet gha. »Bhüetis der Lieb,« het der Ruedi nume geng müeße dänke, »wie isch o dä guet Unggle dahindere cho?« Na mene länge, müehsälige Marsch sy si ändlech dür ne breiti Mulde cho, und da het der Hirt dem Ruedi sunnehalb e-n-apere Blätz zeigt und gseit, das syg ds Ferelis Acherli, da heige si ne gfunde. »Wän?« fragt entsetzt der Ruedi. »He dä verlüffe Herr,« meint der Geißbueb. – »Ja, läbt er eigetlech no?« – »Das wihß i gwüß nit, wenn er's het möge verlyde, so läbt er wohl no. Chanscht jitz uehi ga luege; dert obe-n-isch ds Ferelis Hüsi.« Derby het der Füehrer uf nes nieders Burehüsi zeigt, wo zwüsche de Tanneschpitze-n-uf mene vorschpringende Hubel grupet isch wie-n-es alts Gartewybli under mene riesige Huet. Ohni öppis z'säge, isch der Ruedi dem Bueb nachegschtige, und na-n-ere Viertelschtund sy si dert obe-n-aglanget und, ohni lang ume z'luege, i d'Chuchi vo däm Hüsi yne. Dert isch der Fereli, es schtrubs, chlys Mandli, am Füür gsässe-n-und het öppis g'chöötzet. Er isch nid übel verwunderet gsi ob der Visite, het d'Zöttelichappe-n-abzoge-n-und gseit: »Go' grüeßech mitenand. Dir suechet dänk dä chrank Ma, wo mer gfunde hei?« – »Läbt er also no?« meint der 183 Ruedi. »Bhüetis ja, aber er isch geng no schturme u chychet gar grüseli.« Er het dem Ruedi d'Schtubethür uftha und hinder ihm zum Hirtebueb gseit: »Das wird öppe der Bueb sy vo däm Herr?«
Es isch no rächt es subers Schtübli gsi, aber e chly fyschter, und glüftet hei di guete Lütli allwäg sit langem nümme, vowäge-n-es het der Ruedi dunkt, er sött das Lüftli chönne mit mene Mässer verschnyde. Z'hinderscht, im fyschterschte-n-Egge-n-isch ds Mejeli, ds Ferelis verschrumpfeti Frou, vor mene-n-armsälige Bett gsässe, mit gfaltete Hände, und het andächtig uf sy Patiänt gluegt. Das isch ne gsi, würklech, der Unggle Mäni. Abgmageret wie-n-es Gripp und farblos isch er da gläge mit halb offene-n-Ouge-n-und het under sym schwäre Dachbett müehsälig der Ate zoge. Scho sit zwene Tage hei si ne da gha. Ds Meji und der Fereli hei sälber dokteret an ihm. Albeneinisch hei si ne e chly ufgha und ihm e Schwetti heiße Chrütlithee ygschüttet. Was er öppe gseit het, hei si nid verschtande. Wo si dem Ruedi ghörig hei brichtet gha, wie si ne gfunde-n-und uf mene Chriesascht der Bärg uf gschleipft heige-n-und wie si zue-n-ihm gluegt heige, het er ne mit warmem Härz danket und gseit, es söll ne nid vergässe sy. Aber si hei bethüüret, si heige ne-n-us purlötiger Chrischtepflicht zue sech gnoh. Es syg übrigens höchschti Zyt 184 gsi, süsch wär er erfrore. Er syg ja scho ganz »gschtabete« gsi, het ds Mejeli gmeint. Wo sech der Ruedi necher über ds Bett yne bückt, gseht er ersch, daß der Unggle-n-a Hals und Bruscht mit nere dicke schwarze Pappe-n-überzoge-n-isch, die gar gschpässig gschmöckt het. »Was isch das?« fragt er ds Meji. »Das isch gar Tüüners e gueti Selbe,« meint ds Froueli, »das isch grad ihs zum zieh, u der Thee gä mer ihm zum schtoße. Das wird de dem Übel wohl use hälfe.« »Afin,« seit der Ruedi, »mer wei hoffe, es nützi öppis.« Er hätt's nid rächt über sech bracht, dene guete Lüt das Gschmier z'vernütige.
Jitz het me du große Rat gha, was wyter ga söll. Aber me isch bald einig gsi, da syg nüt z'mache, als einschtwyle-n-abzwarte. E Dokter hätt me ja nid härebracht, und vo Transportiere-n-isch kei Red gsi. Der Hirtebueb het me heigschickt, und der Ruedi het sech etschlosse, vorlöufig da z'blybe. Er het sech a ds Fänschter gsetzt und es Flügeli uftha für emel o chönne z'schnuufe. Aber da isch ds Mejeli gschwind cho z'schpringe-n-und het gseit: »nid, nid, Herr, es chönnti ja chalt yne cho.« Der Ruedi het nid so gschwind abgä und gseit, da müeß früschi Luft yne, süsch chönn är nid derby sy, und er het's zwängt und ds Fänschter offe bhalte. Da geit ds Meji fürsorglech zum Bett hindere-n-und deckt e grobe 185 Sack über ds Unggles Chopf, daß er emel nid chalt überchömi. Das hätt du no schier Händel gä. Der Ruedi seit zum Meji: »Was meinet Dir o? Dir tödet ne ja däwäg.« Der Fereli het's o mit dem warme régime gha, und so het's halt mängs gä z'rede. Aber es Jedes het sech alli Müej gä, dem Chranke sys Loos uf sy Manier z'erliechtere. Der Unggle Mäni isch gwüß nie i sym ganze Läbe mit ufrichtigerer Dienschtfertigkeit bsorget worde-n als jitz im Horrebach, im unkultiviertischte Chrache vo der Republik. S' isch nume schad gsi, daß er vo däm allem nüt gmerkt het. Us de schpärleche, verworrene Sätz, wo-n-er vo sech gä het, het der Ruedi viel meh müeße schließe, der Unggle syg i syne Phantasiee wieder z'Versailles und thüej sech für d'Vorschtellung am Hof präpariere. Dä Gägesatz vo Phantasie und Würklechkeit hätt Eine mache z'lache, wenn nid d'Situation e so truurig gsi wär. Dem Ruedi het's afah Chummer mache.
E düschteri, längi Nacht isch cho, und währed der Wätterluft dür alli Fuege pfiffe het, daß me jede Momänt gmeint het, jitz flügi ds Dach uf und dervo, sy di drü, Eis um ds Andere, am Bett vom Unggle Mäni gsässe-n-und hei bim Schyn vo mene miserable-n-Öltägeli syni Atezüg verfolget. Mängsmal het der Ruedi probiert, sy Unggle mache z'rede, aber im beschte Fall het er nume-n-öppis vo 186 conciergerie oder antichambre, vo poudre oder coiffeur z'ghöre-n-übercho. Ändlech het d'Müedigkei alli z'säme möge. Der Fereli isch i der Chuchi uf mene Holztütschi näbem Chessi ghocket, der Chopf zwüsche de Chneue, ds Mejeli isch am Ofe-n-ygnickt gsi, und der Ruedi het sy Chopf uf ds Dachbett vom Unggle la sinke, und ussert dem Luft und dem Schnarchle het me nüt meh ghört.
Gäge Morge het der Luft gchehrt, und der Föhn isch höch obe dür d'Wulke gfahre. Und wo ändlech d'Sunne-n-über di breitkantige Soolflüeh ufeschtygt und es bländigs Schneefäld sy Glanz i d'Schtube wirft, thuet der Herr Landorfer d'Ouge wyt uf und gseht uf sym Bett ds Ruedis Gsicht. Vor Verwunderung het er keini Wort gfunde-n-und lang gschtuunet. Ersch lang nachhär seit er: «Est-ce vrai? – C'est toi?» Der Ruedi het das im Schlaf ghört, und es het ne gweckt; aber er het nid gwüßt, öb er's troumet oder öb er würklech öppis ghört heig. Aber di offene-n-Ouge vom Unggle hei ne volländs gweckt, und er fragt der Unggle: «Vous m'avez appelé? – Jitz het ne der Unggle-n-erchennt, und si hei es paar Wort chönne wächsle. Chuum het der Herr Landorfer d'Situation e chly begriffe, fragt er na sym Rock und seit zwöi-, drümal: «la clef.» Der Ruedi suecht i allne Täsche-n-und findt ändlech e Schlüssel. «Prends la,» seit 187 der Unggle, «tu trouveras tout ce qu'il faut – dans – mon – dans – tout ce qu'il faut. Druuf het er wieder lang nüt meh fürebracht. Ersch öppe-n-e Viertelschtund schpäter seit er: «tu me mettras mon habit, car je vais me faire présenter..... regarde donc si la voiture est là..... le chambellan de..... attendez..... oui, je viens – – e tiefe Süfzer, und es Original weniger isch uf der Wält gsi.
Niemer cha sech e Begriff mache vo der Verlägeheit und Beschtürzung, die jitz über üse guete Fründ cho isch. Da isch er gschtande mit sym Schlüssel i der Hand, und vor ihm isch dä Ma schtumm und tot gläge, dä dür nes einzigs Wort alle syne Sorge hätti chönne-n-es Änd mache. E ganzi Mängi Frage hei sech dem Ruedi uf d'Lippe drängt, aber der Einzig, wo se hätti chönne beantworte, het gschwige für geng. Einzig dä Schlüssel het villicht no chönne zu me-ne-n-Ufschluß füehre, und scho hei sech allergattig Muetmaaßunge-n-i sym Chopf umebalget, di süeßischte Hoffnunge-n-und di gröschti Angscht, und es het ne dunkt, er sött schpringe, was gisch, was hesch, i d'Schoßhalde, und ds Gheimnis vo däm Schlüssel ga erkunde. – Aber was jitz mache? – Wär het ihm sölle rate-n-und hälfe? – Ja nu, öppis het müeße gah. Im Horrebach hinde het me der Herr Landorfer nit nach 188 chrischtleche-n-und landlöufige Begriffe-n-aschtändig chönne begrabe. Lang hi-n- und härloufe het me-n-o nit chönne, und drum sy der Ruedi und der Fereli schlüssig worde, der Unggle-n-uf ne Holzschlitte z'binde-n-und ne ga Sigriswyl z'füehre. Di beide Manne hei sech vorne-n-a Schlitte gschpannet, und ds Mejeli het gschtooße. Es isch e kei liechti Sach gsi, dür di weiche Schneefälder und di viele wüeschte Grebe-n-uf z'cho. Erscht im Louf vom Namittag sy si z'Sigriswyl aglanget.
Sit es paar Wuche-n-isch dert e neue Pfarrhälfer gsi, e jüngere, fründleche Ma. Dä het sech der Not vo üsem Ruedi gärn agnoh und Hand botte, für Alles guet z'bsorge. Na churzem Gschpräch het der Ruedi gmerkt, daß er's da mit mene warmhärzige, brave Möntsch z'thüe het gha, däm er scho öppis het dörfe-n-avertroue. Ihm het zwar dennzumal der Name vo däm Hälfer no nüt apartigs gseit. Mir hützutag ghöre-n-aber scho e chly meh derhinder. Es isch nämlech der Hälfer und Dichter Chuehn gsi.
Wo si Alles ghörig hei verabredet gha, het der Ruedi mit syne treue Ghülfe-n-im »Bäre«-n-es währschafts z'Vieri gnoh, het se rychlech belohnt und isch mit ne wieder zrück i Horrebach, für z'morndrisch z'Heimeschwand sys Roß ga z'reiche. Und mit däm isch er no am glyche Tag i Schteinibach, 189 syr Mama ga Bricht bringe, und i der Nacht no ga Bärn yne.
Vo dert isch er am andere Morge-n-i d'Schoßhalde, de Dienschte vom Unggle Mäni ga Bscheid mache. Die hei glost, wolle! Währed der Johann der char-à-banc grüschtet und ds Mareili d'Versailler-Schtaats-Chutte-n-ypackt het, het der Ruedi der Schlüssel probiert und bald gfunde, daß er zum Bureau passet het. Atelos het er Schublädli um Schublädli fürezoge, dürnüelet und hindere gschtooße-n-und derby es wahrs Bärgwärk vo interessante, uröppige Sache-n-und Sächeli gfunde. Aber niene, was er gärn gha hätti. Erscht wo-n-er e halb Schtund lang a de Gheimfächer sech d'Fingernegel z'Schande g'chnüblet gha het, isch er uf verschiedeni couverts gschtooße. Ds allerunderschte-n-ändlech isch bsunderbar guet verpütschiert gsi und mit Sydeschnüerli verbunde, und druuf het's groß und dütlech gheiße: »Testament«. – »Da hei mer's,« het er erliechteret gseit und's wieder versorget und ybschlosse. Aber vo jitz a het ne der Gwunder erscht rächt afah martere, will er gar wohl gwüßt het, daß e so-n-es Teschtamänt di merkwürdigschte surprises cha enthalte. No nie sy-n-ihm alli Mängel vo sym Benäh gäge Verschtorbene so gräll i ds Gwüsse gschprunge, wie jitz, und no nie het er so viel über di wunderleche Syte vo sym Unggle müeße nachedänke, wie i de nächschte Tage.
190 Sobald der char-à-banc isch reisfertig gsi, isch der Ruedi mit dem Gutschner und dem Mareili ufgsässe und mit ne gäge Thun zue gfahre. Verwandti sy neue keini mitcho. Vieli sy furt gsi; Anderi hei wichtigeri Sache gha als e Lycht, und der Räschte het keis Verlange treit, bi däm chalte Wätter ga Sigriswyl ufe z'reise. Underwägs het der Ruedi du Glägeheit gha, syne Gfährte z'erzelle, wie Alles gange syg, und ds Mareili isch der halb Wäg i Thräne gschwumme. Bim Vernachte sy si z'Sigriswyl acho und hei di schtärbleche Räschte vom Herr Landorfer no usgschtaffiert mit Syde-n-und Sammet, und sogar di großi perruque hei si-n-ihm agleit, wie wenn er schtatt i-n-es ängs Grab, i ds Schloß ga Versailles sötti.
Z'morndrisch z'mittag am endlefi hei si ne-n-uf e Chilchhof treit. Es isch e keis großes Glöuf gsi hinder däm unbekränzte Sarg här. Aber es paar treui Seele hei sech näbem Ruedi und de Dienschte vom Unggle Mäni doch ygfunde: der Fereli und ds Mejeli. Uf der Chilchhofmuure-n-isch e Zylete rotbackigi, gwundrigi Burechinder gsässe. Die hei i glücklecher Gedankelosigkeit zuegluegt, wie me dä Repräsentant vo nere-n-überläbte Zyt mitsamt de-n-üssere-n-Insignie vo syr Epoche der Ärde-n-übergä het. Mit unverschtandene Klänge hei's d'Chilcheglogge dem Land verkündiget, was gscheh syg, 191 währeddäm z'ringsetum a de Bärge d'Früeligslouene niedergange sy. Und tief unde het der unschuldig Schpiegel vom Thunersee glitzeret mit tused und aber tused Schtärnli us der Uferschtehung verheißende-n-Uschtigssunne. – Kei Witwe, keini Chinder, kei Schwöschter und kei Brueder hei gchlagt um dä, wo me versänkt het, und doch isch e keis Oug troche blibe, wo der Hälfer Chuehn ds Grab ygsägnet het.
192 10.
Franzose-Säge. Neui Not. E Schtreich vom Houpme Lombach.
Ds Bethli chehrt der Schpieß um und geit uf e Papa z'dorf.
Es gwinnt.
Z'Bärn unde hei d'Franzose gfuuschtet und gfuehrwärchet, daß es kei Gattig gha het. Nüt isch sicher gsi vor ne, und drum isch männiglech druuf usgange, sy Pärson und sys Hab und Guet i Sicherheit z'bringe. Di harmlosischte Lüt sy undereinisch mißtrouisch und hinderlischtig worde. Es isch gar nid ufz'zelle, a was für Ort hi Schparschtrümpf und Gäldchatze sy bracht worde, damit si de Contributions-Schärge nid i d'Finger chöme. 193 Und gschumpfe het me Schtadt uf und Schtadt ab, was ds Züüg het möge verlyde. Aber mit der neue Mode, wo d'Franzose-n-i allem hei welle-n-yfüehre, hei si sech der lätz Finger verbunde. Me het zum Byschpiel nume der Löl gmacht mit der Vorschrift, daß me Niemerem meh »Herr«, sondere-n-Allem »Bürger« söll säge. So hei si bekanntlech der Pulverherr Herport umtouft i ne Pulverbürger Bürgerport. Daß es hingäge nümme syg, wie ehmale, das het Niemer glougnet. Di alte-n-Yrichtunge-n-und Brüüch hei afah waggele-n-und sy abegrütscht, wie der Schnee ab de Bärge. Und wie's de albe so geit, wenn die üssere Forme-n-i ds Rütsche chöme-n-und's nümme-n-absolut zum aschtändige Möntsch ghört, di Forme schträng z'beobachte, so fah di Liechtläbige bald a, sech diesi und jäni Freiheit z'gönne. Us Princip niene mitmache-n-und us patriotische-n-und politische Gründe-n-unversöhnlech sy und duble, das cha nid Jede. Da ghört scho chly e schtyfe-n-Äcke derzue und e gwüssi Fähigkeit, sech Vorteile z'versäge, die me dür ne Chratzfueß am rächte-n-Ort, dür nes Konzessiönli a d'Gägepartei, liecht chönnt ergattere. Alte Lüte schteit's nid wohl a, i ihrne Principie-n-es Gleich z'mache wäge so mene Vorteil. Aber der Juged mueß me's nid gar zue übel näh; si isch no nid erschtarret i ihrne Grundsätz, und will's ihres 194 Vorrächt isch, ds Läbe z'gnieße, darf si ender no nahgä.
Drum hei anno dennzumal einzelni jungi Lüt, Jünglinge-n-und Töchtere, die nid grad zu de wägschte-n-und beschte vo der Gsellscheft ghört hei, afah umescharwänzle mit de junge französische-n-Offizier. I dene hei si nümme di findleche-n-Underdrücker und Röuber gseh, sondere gar nüt anders als artigi Herre. Das gilt no hüttigstags bi gar viele Töchtere meh als di schönschti politischi Tuged, emel so lang's nume-n-a ds amüsiere geit. Jä nu, me het bald da, bald dert vo so junge Lüte ghört, die sech us Gwunder und vo wägem Amüsement vo französische-n-Offizierli hei la dür ds Franzoselager füehre. Wyters isch nüt derhinder gschteckt; aber das het viel gä z'rede-n-und z'schmähle, und mängs het sech uf längi Zyt use sy Ruef dür ne settige Schpaziergang schwär gschädiget. Di alte Lüt hei nid für nüt d'Franzose düre Bank wäg für nes abscheulechs Pack agluegt, und wär sech guetwillig mit ne-n-ygla het, het halt i der Achtung vo de-n-alte Bärner e Brähm dervo treit.
D'Jumpfer Vilbrecht isch wieder usgange-n-und het o französischi Offizier glehrt kenne; aber si het gwüßt, was me vo-n-ere-n-erwartet, und het sech mit dene frömde Vögel nid ygla. Ihre Papa het ere ghörigi Verhaltungsmaßregle gä, jedesmal, 195 wenn er i d'Schtadt cho isch, und het der Mama peinlechi Ufsicht anbefohle. Das het ds Bethli ender e chly g'chränkt, will es gfunde het, me sött ihn's besser kenne. Es het hin und wieder dem Papa es Heft gmacht, und das het der Herr Vilbrecht lätz ufgfasset und gmeint, sy Tochter syg höhn drüber, daß me se so guet hüeti. Und, wie-n-er de äbe gsi isch, het ne das nume no gmacht z'gloube, es syg übel nötig, daß me-n-es schträngs Regimänt füehri. – Aber dä guet Papa het wieder einisch uf di lätzi Syte Front gmacht. Währeddäm er mit verdoppleter Schträngi de Franzose der Zuegang zu sym Töchterli verwehrt und dermit es Wäse gmacht het, damit emel ja di Lüt, wo-n-ihm geng sy Aghörigkeit zur Friedespartei und sy Bewunderung für e französische-n-esprit vorgha hei, gseje, was er dänki, het der fründschaftlech Verchehr vom Bethli mit dem verpönte Ruedi Landorfer di schönschte Schoß tribe. Der Houpme Lombach, wo me schier alli Tag uf em Chilchhof (Plattform) »zuefällig« atroffe het, het i der uneigenützigschte Wys der postillon d'amour gmacht. Dä het geng öppe gwüßt z'tröschte-n-und ufz'chlepfe na beidne Syte.
Ei Tag het me der Herr Lombach mit ganz bsunderer Schpannung erwartet, will er het sölle Bricht bringe vo der Teschtamänts-Eröffnung. No 196 e halb Schtund vorhär isch der Herr Wyß der Mama cho ne Visite mache, und zuefälligerwys isch o der Papa grad a däm Morge-n-yne cho gsi. Nie hätti der Herr Wyß der Mama erwünschter chönne cho, als grad denn, vo wäge d'Frou Tillier het nere-n-im letschte Namittagscafé ob allem Hääggle gseit: «A propos, Marie, on dit que le jeune Ruedi Landorfer a fait un joli héritage.» D'Mama het gmerkt, wo das use wott und isch allne Frage-n-usgwiche; aber si het sech vorgnoh, bi nächschter Glägeheit, der glych Enterhaagge-n-uf e Papa z'wärfe-n-und nit lugg z'la, bis si ganz heiter gseji. Jitz isch der dick Herr Wyß mit sym gmüetleche-n-aplomb grad im rächte Momänt cho, für sech als Schanzchorb la z'bruuche. D'Frou Vilbrecht het ne guslet und guslet, so schträng si möge het. Aber är het gmerkt, was si wott und isch ere geng usgwiche, will er nid gärn mit dem Herr Vilbrecht über die Sach gredt het.
»Es het mängs g'änderet, z'Bärn,« het d'Mama afah schtüpfe, »di alte Lüt gange, und me wagt nid rächt a d'Zuekunft vo de Junge z'dänke.«
»Ach ja, äbe,« het der Herr Wyß gseit und vom Wätter afah brichte.
»Und Eue guete Fründ i der Schoßhalde het es truurigs Schicksal gha; Dir wärdet ne gar regrettiere,« het si wieder agsetzt, und der Herr Wyß 197 het d'Händ uf em Buuch gfaltet und gseit: »ach ja, äbe,« und vo däm schöne Sigriswyl afah rede. – Jitz drückt d'Frou Vilbrecht scho necher zueche-n-und probiert:
»Me fragt sech, was us der nätte campagne i der Schoßhalde wird wärde,« und »ach ja, äbe,« meint der Herr Wyß, und fragt d'Frou Vilbrecht, öb si nid bald i ds Oberried zügle welli.
Jitz hüüchlet si: »Ach, es chunt jitz no druuf a, was öppe no Alles geit by-n-is.«
»Ja, was heit der vor?« fragt er ändlech.
»Ach, eigetlech nüt, aber . . . . .« –
»Jä richtig, à propos,« platzet der Herr Wyß jitz use, nahdäm ne der Gwunder du sälber möge het, »es schteit ech ja ne großi Veränderung bevor. Was seisch eigetlech derzue, Fernand?«
»Was? – I weiß nüt,« probiert der Ratsherr z'etwütsche-n-und schteit uf, zupft närvös sys gilet abe-n-und geit a ds Fänschter ga schtah. Der Herr Wyß setzt sy großi lorgnette-n-a und luegt bald uf e Herr Vilbrecht, bald uf d'Frou mit fragende Blicke.
Na nere gräßlech penible Pouse seit ändlech der Herr Vilbrecht, ohni sech umz'chehre: »Afin, es geit eigetlech Niemer nüt a; aber daß der o wüsset, wie-n-i di Sach aluege: der jung Landorfer isch ja e nätte Ma; aber mit der Erbschaft isch es halt nüt. Dir müeßet nid vergässe, daß mir nümme 198 regiere-n-und daß üsi solide Rächtsverhältnis vo ehmale nümme gälte. Es isch halt e Schweinerei mit dene Franzose, wie si dryfahre.«
»Jä lue, my Liebe,« antwortet der Herr Wyß, »da gsehsch jitz der Franzos vo nachem. Es isch ganz nätt, sy esprit i de Büecher z'bewundere, aber in praxi sy de di Herre verwändt uchummlech. Philosophie isch geng nätt, so lang me nid ihres Versuechsobjäct wird, und das sy mer halt jitz.«
Dermit isch d'Sach wieder entgleiset gsi, und d'Frou Vilbrecht het dem Herr Wyß Zeiche gmacht, er söll lieber schwyge.
»I ha nie Verlange na de Franzose gha,« seit der Herr Vilbrecht, »aber du wirsch mer zuegä, daß ihri Schriftschteller doch i mängem Interesse verdiene.«
»Frylech, i mache dir o kei Vorwurf us dyr Bewunderung,« länkt der Herr Wyß y; aber für d'Mama het ds Gschpräch kei wytere Wärt meh gha.
Mittlerwyle-n-isch i der Schoßhalde, im Bysy vo de nächschte Verwandte, das heißt vo der Frou Landorfer vom Schteinibach und ihrem Suhn und zwene Züge, dem Lächema und mene-n-andere Nachbar, ds Teschtamänt vom Unggle Mäni fyrlech eröffnet worde. Warm und fründlech het d'Aprilsunne-n-i di verlasseni Bhusig vom Erblasser gschine-n-und het der Erbgusel, wo ds friedfertigscht und 199 uninteressiertischt Gmüet i settige Momänte-n-agryft, gschtillet. Währed der Notarischryber syni Papier und Gschichte mit nere-n-unergründleche-n-Umschtändlechkeit rangiert und der Kommissari glychgültig zum Fänschter usgluegt het, sy unwillkürlech de muetmaßleche-n-Erbe-n-ihri Blicke vo Möbel zu Möbel und vo Tableau zu Tableau gwanderet, ganz anders, als es öppe bi Visite gscheht. Vor der Thüre hei der Johann und ds Mareili gwartet, und will ds Mareili di bessere-n-Ohre gha het, so het äs müeße der Chopf a ds Schlüsselloch ha, bis es vor Chrüzweh nümme chönne het.
Ändlech isch der Notari zwäg gsi, und wo-n-er afaht läse: »Teschtamänt in Gottes Name-n-Ame. – Ich ändesunterfertigter Abraham, Ludwig Emanuel Landorfer &c. &c.,« sy dem Lächema syni Ohre vom Chopf abgschtande wie a nere Flädermuus, daß d'Sunne füürrot der dür glüüchtet het, und ds Mareili het d'Hand mit usgschpreitete Finger vo sech gschtreckt, für dem Johann peinlechi Rueh z'befähle.
Wie me's ghoffet het, so isch es cho. Der Ruedi Landorfer isch Houpterbe worde, und nume wenigi Legat zu Gunschte vo de Dienschte-n-und Göttichinder sy-n-ihm überbunde gsi. Vor der Thür het me mit Not der Jubel verschlückt, und dinne het me-n-o keini suure Gsichter gseh.
200 Wo der Notari sy Sach het abgläse gha, luegt er über sy Brülle, präzis wie ne Richtkanonier, wenn der Schutz abgla isch und er dem Gschoß nacheluegt, und wo-n-er dä befriediget Usdruck uf allne Gsichter gseht, verzieht er d'Mulegge-n-o zumene fründleche Lache, macht schlimmi Öugli und thuet, wie wenn er öppis derfür chönnti.
So wohl wie jitz, isch es dem Ruedi lang nümme gsi.
Aber jitz erhebt o der Kommissari sy Schtimm und seit mit amtlecher Chelti: »Bevor i dem verehrte Herr Houpterbe myni pärsönleche Felicitatione vermälde, mueß i druuf ufmerksam mache, daß di Erbschaft under allne-n-Umschtände der französische Contribution underligt, und da keini diräcte Descändänte vorhande sy, so wird erscht ds hochlöbleche Finanz-Diräctorium drüber etscheide, ob das Teschtamänt chönni anerchennt wärde. Der Herr Houpterbe wird erloube, daß i's zu däm Zwäck vorlöufig no behändige.« Druuf reckt er mit dem Duume-n-und dem Zeigfinger i ds gilet-Täschli und nimmt e Pryse druus.
Der Ruedi isch bald chrydewyß, bald veieliblau worde vor Töubi und hätt am liebschte der Kommissari grad verchnütschet. Der Notari het d'Underlippe la hange-n-und wieder über d'Brülle wäg 201 gluegt, was ächt jitz dä Schutz usrichti. Vor der Thüre het ds Mareili mit Behändigkeit der Johann underrichtet, und grad druuf ghört me däm sy Schtimm: »Jä gäll, so geit's, i ha's geng gseit; was mer is gönnt hei, hei mer gha, u dem Räschte chen mer nachegränne.«
Ds Teschtamänt isch im portefeuille vom Kommissari verschwunde, und die Amtspärsone hei sech verabschidet. Der Ruedi isch schnuerschtracks i d'Schtadt grönnt, für sech ga Rat z'hole. Zu Allem het ne jitz no d'Angscht peiniget, es chönnt öppis uscho sy vo der Gschicht mit dem Husar. Bi mene Haar hätt er vergässe, dem Houpme Lombach, wo uf ihn gwartet het, ga z'erzelle, was gange syg.
Däm het er du afange ds Härz gläärt. Z'ersch het der Herr Lombach gmeint, das wärd nid so gfährlech sy, öppe chly Haar la wärd der Ruedi scho müeße; aber grad um ds Ganze wärd er nid cho. Und wenn's de am Änd o chrumm gieng mit der Erbschaft, so syg no einisch nid Alles verlore. Wenn doch jitz i Allem di französischi Art und Wys Mode sy söll, so söll der Ruedi o na französischer Mode verfahre-n-und sys Bethli eifach etfüehre.
»Ja, das thät i, gwüß thät i's,« het der Ruedi g'antwortet, »i ha jitz das Beite satt; aber lue, my Mama! Das geit halt äbe nid.«
202 »Nei, nei,« seit du der Herr Lombach, »aber i will der e Rat gä: Du muesch jitz nume-n-am rächte-n-Ort schmiere. Weisch, das Volk mueß me kenne. So lang si nume vom Schtaat öppis hei, sy's di yfrigschte Diener der Republik, aber wenn si's diräct i ihre Sack chönne reise, so isch ne der Schtaat wurscht. Probier nume, das cha nid fähle.«
Der Kommissari isch e mindere Fink gsi und het wahrschynlech gar nüt anders erwartet, als daß me ne de ghörig schmieri. S' isch so Eine vo dene gsi, wo sech bi'm Umschturz gleitig hei gwüßt zueche z'mache. – Aber so ne Schmierfink i syni Schpiel z'zieh, isch e gfährlechi Sach, und der Ruedi het überhoupt nid gärn zu däm Mittel griffe. Drum isch er lieber grad zum Finanzdiräkter gange-n-und het ihm sys Leid gchlagt. Das isch e gschyde Ma gsi und het grad gwüßt z'hälfe. Er isch mit dem Ruedi i ds Rathus gange, het das Teschtamänt la reiche, het's gschtudiert und du i Gägewart vo allne französische Schnüfleni mit Pathos usebrüelet: »Dites-moi, cher concitoyen, croyez-vous que les fonctionnaires de la république soient des voleurs? On ne songe pas à vous priver de votre fortune. Vous payerez votre contribution. Voilà tout!«
Wo di Franzose ghört hei, daß e-n-ehrleche Bärnburger ihne-n-es derartigs Komplimänt macht, hei si so Freud gha, daß si's dem General Schaueburg 203 sy ga brichte; aber dä het uf de Schtockzände glachet und derby dänkt, der Herr Finanzdiräkter heig ihm's abgugget, er wärdi de-n-Erbe scho sy Sach ab-gchlemmt ha, und het ihm fürderhi vorume schön tha und ihm hindedüre-n-uf d'Finger gluegt. Wo-n-er du ändlech gmerkt het, daß er e brave Ma isch, het er du no gseit, de Bärner syg doch nid z'hälfe.
Afin, es paar Tag nachhär het der Ruedi sys Teschtamänt umegha mit der Zahlungsufforderung für nes paar tused Franke Contribution, und du isch d'Sach i ds Blei cho.
Jitz wohl, jitz het's dem Ruedi afah wohle. Bevor er wieder i Schteinibach use-n-isch, für sech ändlech e chly Rueh z'gönne, i der Hoffnung, »me« zügli jitz de o z'grächtem i ds Oberried use, isch er dem Fründ Lombach ga verkündige, jitz syg er e gmachte Ma und synethalb chönn's de jede Momänt losgah. Nume der Alt müeß me no chly sondiere, vo wäge das syg e-n-eigelige Herr. Der Houpme Lombach het gseit, das well är scho übernäh, es nähm ne sälber wunder, was er zu der Änderung vo der Situation sägi.
Bi der nächschte Glägeheit, wo der Ratsherr i d'Schtadt cho isch, amene Sunntig, na der Predig, isch der Houpme Lombach uf em Chilchplatz (Münsterplatz) der Herr Vilbrecht höflech ga 204 grüeße-n-und het gar fründlech und harmlos mit ihm tha. Na nes paar verfählte Versueche-n-isch's ihm ändlech glunge, da z'ländte, wo-n-er het welle. Er het ihm brichtet, wie die Erbschaft sygi grettet worde-n-und du aghänkt: »I gloub, me dörf o Euch derzue gratuliere, Herr Vilbrecht?« – Da blybt der Ratsherr schtah, zieht d'Mulegge-n-abe, luegt der Houpme Lombach bitterbös vo obe bis unde-n-a und seit puckt: »Wieso?«
»Eh, so viel i weiß, het der glücklech Erb im Sinn, sech de bald mit Öpperem, wo Euch nachschteit, hüslech yz'richte.«
»Geit mi nüt a.«
»Afin, loset!«
»I ma nüt ghöre vo der Gschicht.«
»Aber, i bitte-n-Ech.«
»Meinet Der eigetlech, i lueg uf ds Gäld? Das chunt de bi mir ersch i letschter Linie-n-i d'Frag.«
»Da zwyfle-n-i nid dranne, Herr Vilbrecht; aber heit Der de ne principielle Grund, wo-n-Ech hinderet, Eui Zueschtimmung z'gä?«
Jitz schlängget der Ratsherr sy schöne Schtäcke hinderem Rügge närvös umenand, schtreckt der Oberlyb füre-n-und seit mit räßem Nachdruck: »Ja, i ha ne principielle Grund, Herr Houpme, und das isch dä, daß i mer nid la i myni Sache-n-yne rede vo Lüte, die's nüt ageit.«
205 »O, nüt für unguet,« seit der Herr Lombach, schwänkt sy Huet: »votre serviteur, Herr Vilbrecht,« und geit.
Der Herr Vilbrecht het schtillschwygend sy Huet glüpft und isch hei gange zu syne Lüt.
Obschon ds Bethli grad gmerkt het, daß nid guet Wätter isch, isch es sym Papa zärtlech begägnet und het ne gfragt, öb's ihm eigetlech nid rächt wär, wenn äs jitz mit der Mama o i ds Oberried usechäm. Der Dokter heig's erloubt und ds Wätter wär jitz e so schön.
Als Antwort het es z'erscht e länge, länge, forschende Blick übercho und ändlech es decidierts »nei«.
Bis d'Mama dem Bethli isch z'Hülf cho, het der Ratsherr du e halbwägs plausible Grund erfunde gha und gseit: »Öpper mueß doch jitz einschtwyle hie ds Hus hüete, und i chume nid yne, i wott mi nid z'Tod ergere-n-ob der Regiererei.«
Ds Bethli het sy Papa z'guet gkennt, als daß es sech dür dä Vorwand hätti la tüüsche. Daß der Ratsherr, nahdäm er früecher e so für e Ruedi Landorfer ygnoh gsi isch, sit ere gwüsse Zyt linggs und rächts Gründ gsuecht het, für sech ne vom Lyb z'halte, isch ihm nid etgange. Und juscht grad das Sueche na Vorwänd het das arm Töchterli beschtärkt i der Überzügung, daß nüt anders als der pur Egoismus vom Papa sym Glück im Wäg 206 schtandi, und drum het's es o nümme für sy Chindespflicht agluegt, sech i väterleche Wille z'füege. Im Gägeteil, je meh der Papa hinderha het, deschto feschter isch sy Trotz worde.
So hei je länger deschto meh die böse Luune ds ganze Vilbrecht-Hus regiert.
Der Houpme Lombach het sech na syr Abfertigung uf d'Läfzge bisse-n-und vor sech ane brummlet: »Wart nume, du Chnortzi, di wei mer scho i d'Sätz bringe,« und mit dem schpintisierende Blick vomene Verschwörer isch er i de nächschte Tage-n-i der Schtadt umegloffe.
Vo der Redlechkeit vom Herr Lombach überzügt, het ds Bethli i syr gschpannete Gmüetsverfassung sech liecht etschlosse, däm treue Hälfer i der Not e-n-Art blanco-Vollmacht z'gä. Es isch afange zu jedem Opfer parat gsi, das syr Sach het chönne nütze.
Ei Morge sitzt der Herr Vilbrecht i syr Schtube-n-im Oberried am Schrybtisch und schnydt sech mit suurem Gsicht Gänsfädere, da bringt ihm der Köbi e Brief. Der Ratsherr nimmt ne, luegt d'Adrässe-n-a, schüttlet der Chopf und seit: »Was wott jitz Die?« Öppis Ussergwöhnlechs ahnend, faltet er das Zedeli usenand, und chuum het er's dürfloge, schlat er mit der Fuuscht uf e Tisch, daß d'Tinte-n-us em Tintehüsi usschprützt und d'Gänsfädere dervo 207 flüge. »Das het der Tüfel gseh mit däm Meitschi!« brüelet er, schteit uf, rönnt use, schmätteret d'Thüre hinder sech zue, daß di schöne Miniaturportraits, wo dranne ghanget sy, i d'Schtube-n-use flüge-n-und i Schärbe gange. Sofort het der Köbi müeße-n-aschpanne, und der Ratsherr isch mit dem Huet i der Hand ungeduldig im Hof ufe-n-und abe gange, bis er het chönne-n-ysitze-n-und abfahre. I syr Ufregung het er vergässe d'perruqe-n-ufz'setze. Drum het der Lächema, wo der Wage dür d'Allee us gfahre-n-isch, zu syr Frau gseit: »Was het's ächt grüsligs gä, daß der Herr mit dem blutte Gring ga Bärn yhefahrt? Das ha-n-i jitz no nie gseh.«
Zornbrüetig isch der Ratsherr i sym Hus am Chornhusplatz d'Schtäge-n-uf und het sy Tochter härbefohle. Er isch zum verchlepfe glade gsi und isch volländs no giechtiger worde, wo d'Jumpfer Elisabeth mit der unschuldige Grazie vo-n-ere Schtärneblueme vor ihn chunt cho schtah.
»Was isch eigetlech i di gfahre?« brüelet er sy Tochter a, »daß du mer so öppis geisch ga anemache? – Ha-n-i das um di verdienet, he? – Weisch, was es gmacht het?« chehrt sech der Herr Vilbrecht syr Frou zue, »üses Meitschi, dy Tochter? – Wie-n-es Gassehugi isch es i ds Franzoselager gange-n-und het sech – es isch eifach unerhört – e Schärpe la umbinde mit der Inschrift: «propriété du général Schauenburg.»
208 D'Mama isch wie schturm gschlage gsi uf das abe, und der Herr Vilbrecht het d'Thräne z'vorderscht gha und zitteret.
Aber mit der gröschte Rueh fragt ds Behtli. »Papa, wär het Euch das agä?«
»Dy Gotte, d'Frou Tribolet.«
»So,« meint ds Bethli, und zieht d'Schtirne z'säme, »und Dir trouet mir uf so-n-es Gschwätz hi settigi Sache zue?«
»I ha no nie Grund gha, der Frou Tribolet nid z'gloube, währeddäm du mit dym böse Trotzchopf je länger deschto meh dyne-n-Eltere hesch afah Verdruß mache.«
»He nu, Papa, i will Ech jitz grad säge, daß a der ganze Gschicht e keis wahrs Wort isch und daß Dir und d'Frou Tribolet eifach ech heit la-n-e Bär ahänke.« – Ds Bethli het guet gha bi dene Worte klassischi Rueh z'zeige, ja, es het sogar e chly ds Lache müesse verha, will es wohl gwüßt het, daß der Houpme Lombach syr Gotte das Güntli agä het. – »Aber wüsset Der, Papa,« fahrt es furt, »jitz chunt der Chehr a mi, ufz'begähre-n-und mi z'beklage und zwar über Euch.« Mit blitzende-n-Ouge het's das gseit und isch da gschtande wie-n-e Grenadier, so daß der Papa d'Ougsbraue höch ufzoge het:
»Meitschi!«
209 »Ja, Papa,« het ds Bethli furtgfahre, »so isch's.
Dir syt ganz sälber d'Schuld, daß i so worde bi. Wie Der mi heit welle ha, so bin i jitz. Dir heit mer geng Alles hinderha und verbotte, ohni mer eigetlech z'säge, warum. Z'ersch heit Der großi Schtück gha uf em Ruedi Landorfer. Du het's du gheiße, so lang er kei Schtellung heig i der Wält, gäb's nüt us em Hürate, und jitz, wo-n-er e gmachte Ma isch, weit Der glych nüt vo-n-ihm. Aber jitz bin ig Ech drüber cho, will Dir mi nach em Syschtem vom Rousseau heit dra gwöhnt, sälber d'Gründ use z'sueche, wenn me mir öppis verbietet.«
Der Ratsherr het e so verschtuunet dry gluegt über dä Usfall, daß ds Bethli grad no einisch agsetzt het:
»Ja, das isch ds Princip vom Rousseau, das ha-n-i jitz währed der Gälsucht gläse-n-i Eune Büecher, wo Der hie gla heit. Und jitz weiß i, warum Dir mer vor em Hürate syt, das isch nume, will Dir's nid über Ech bringet, mi här z'gä. Dir weit mi für Euch bhalte.«
Jitz, wo-n-es merkt, wie der Papa verläge wird und truurig vor sech abeluegt und langsam der Chopf schüttlet, wird's dem Bethli o änger im Hals und, scho nümme so fescht, fahrt's wyter:
210 »I weiß ja, wie Der mi gärn heit, Papa, i gschpüre's; s' isch mer leid, Papa, daß i so gredt ha, s' isch mer leid; verzieht mer's.« Mit dene Worte het es sech sälber der Halt gnoh und fallt mit Schluchze-n-und Hüüle däm guete Papa um e Hals, und us sym grüsleche Schluchze-n-use het me chuum no verschtande: »aber i cha ja nüt derfür, daß i ne so gräßlech gärn ha, i mueß eifach. – Papa, Papa, es isch halt mys Glück, lent mi doch la gah! – Einisch müeße mer de doch usenand. – Papa, gället! – Begryfet Der de nid, Papa?«
Der Papa Vilbrecht het scho lang begriffe-n-und nume z'guet. Und er hett sech müeße säge, daß ds Bethli mit syr Anschuldigung der Nagel uf e Chopf troffe heig. Es het ihm je länger, deschto meh gruuset vor em Momänt, wo-n-er sys Bethli, sys einzig Chind, müeß härgä und het sech das doch nid sälber welle-n-ygschtah. Und bi Allem däm het er sech doch glägetlech verrate. Jitz isch der Schutz use gsi, und öppis anders als nahgä het ihm sy gsunde Verschtand verbotte.
Hübscheli het er sech us de-n-Arme vo sym Töchterli losgmacht, uf d'Mama gluegt und mit sym immänse rotsydige Naselumpe-n-afah d'Ouge-n-uswüsche. Natürlech het's d'Mama bi der Gschicht o gnoh und alli drü hei gschnützt und briegget. Will me keini Wort meh gfunde het, die der Situation 211 ghulfe hätte, het me sech inschtinktiv Müntschi über Müntschi gä.
»Gället, Papa, Dir begryfet mi?« seit ändlech ds Bethli wieder und »ja nu, mer wei de luege,« antwortet der Papa.
Am Abe-n-isch er als gschlagene Ma i ds Oberried use gange und het probiert, sech Vernunft y z'rede.
D'Nachricht vo där Uschehrete-n-isch düre Houpme Lombach i chürzischter Zyt dem Ruedi zuecho. Das mal het's gheiße, ds Yse schmide, so lang es heiß isch. Am Pankratius-Tag het er sech uf d'Schtrümpf gmacht, het sech usebürschtet, so guet er nume chönne het und isch i ds Oberried. Der Herr Vilbrecht het ne fründlech epfange, aber vo Afang a la merke, daß ihm ds Härz schwär syg.
Widerschtand het er nümme gleischtet, wo der Ruedi i-n-aller Form und Höflechkeit um d'Hand vo syr Tochter aghalte het. Aber wo si z'säme vor em Kaminfüür gsässe sy – es isch geng no chalt gsi i de Hüser – het der Herr Vilbrecht no es paarmal i verlägene Pouse mit der Zange-n-i der Gluet umeguslet und dem Ruedi meh als einisch gseit: »I hoffe, Dir wärdet mys Vertroue würdige, vo wäge lueget, i gibe-n-Ech mys halbe Härz us em Lyb, i cha-n-Ech's nume säge. Das Meitschi isch my Sunneschyn, es hätt mer no 212 bsunders wohl tha i myne-n-alte Tage. Aber i gönne-n-Ech's, i ha-n-Ech glehrt schätze.«
Er het dem Ruedi erloubt, ga Bärn yne z'fahre-n-und Mama und Tochter ga z'reiche.
Flugs isch der glücklech Freier sy char-à-banc ga fürenäh, het Alles pic-fein la putze, und nam Ässe-n-isch er i d'Schtadt gfahre. Der Brüünel isch schpiegelblank gschtriglet gsi und mit Haber i di ghörigi Feschtschtimmung versetzt worde.
Es isch e Prachts-Meietag gsi. Über de saftig grüene Matte, die vo Tuusete-n-und Tuusete vo schtrahlende Sönblueme sy verguldet gsi, hei höch am tiefblaue Himmel die bländig-wyße Wulke gschwäbt, und vor de blaue Bärgchettene hei sech wie Brutbouquets d'Chirsiböum i ihrer wunderbare Bluescht abghobe.
D'Säligkeit vom Brutpaar bi der Begrüeßung nach allne Nöte-n-und Sorge lat sech nit beschrybe. D'Freudigkeit het aber Alles elektrisiert, sogar der Brüünel. Dä het der ganz Wybermärit uf gjutzet hiiii-hihihihi. Der Ruedi het sälber gfüehrt und het di gröschti Freud gha, daß sys treue Tier d'Situation so guet begriffe het. Er het ihm Luft gla, bis ds Roß ussehär Wabere-n-i nes Galöppli übergange-n-isch. Schließlech het er's nümme möge bha, so daß es im rasende, schmätternde Galopp der düruus tschäderet isch. Z'letscht hei d'Mama und 213 ds Bethli zetermordio gschroue, und d'Frou Vilbrecht het der Ruedi a de Chuttesäcke grisse für z'hinderha. Ersch bi'm Schteinibach het di Jagd e chly nahgla, und si hei no rächt aschtändig chönne-n-yränke bi'm Oberried.
Gäge-n-Abe-n-isch ds Brutpaar i Schteinibach gange, zur Mama Landorfer. Dem Bethli sys Vertroue-n-isch wo müglech no gwachse, wo-n-es gseh het, wie härzig sy Brütigam gäge sy Mama gsi isch. »Lue, myr härzige Mama verdankisch's,« het er zur Brut gseit, »daß i nie der Muet verlore ha. Du muesch jitz ihres Troschtschprüchli o no cho aluege.« Uud du het er ds Bethli use gfüehrt, i sy Schtube-n-und het ihm d'Inschrift am grüene Chachelofe zeigt: «L'amour sera plus fort que les principes.» Lang sy di glücksälige Möntschechinder am offene Fänschter gschtande-n-und hei i Garte-n-use gluegt, wo der guldig Abedsunneschyn uf si zrückgschtrahlet het. Näbe-n-a het der Lächema die erschti Grasig gmäit, und der chüel Abedluft het der früsch Duft vo de gschnittene Wälmli zum Fänschter ufetreit. O was isch das für ne-n-Abe gsi! Der Ruedi het sys Brütli obe-n-yne gnoh, het's a sys treue Härz drückt: »Bethli, mys Bethli, mys Bethli.«
Underdesse-n-isch der Herr Wyß im Oberried cho ne Visite mache, und, wo-n-er vernoh het, was 214 gscheh syg, het er sech Alles la erzelle. Der Herr Vilbrecht het agfange sech luschtig mache-n-über sich sälber, und wo-n-er erzellt het, was ds Bethli währed der Gälsucht gschtudiert und wie's ne mit sym verehrte Rousseau gschlage heigi, het's der Herr Wyß gschüttlet vor Lache, und er het gseit: »Jä gäll, so geit's!«
Götti und Gotteli.
Berndeutsche Novelle
von
Rudolf von Tavel
Anschließend an »Der Houpme Lombach«.
Bern.
Verlag von A. Francke
vorm. Schmid & Francke.
1906.
I.
Wie me-n-ungsinnet cha Götti wärde. Vo allerhand Lüte-n-änet dem Brämgartewald.
Anno füfzächni, im Merze, het's ei Morge gchuttet überem Bärnerland. Der Föhn het bländigi Wulkefätze-n-underem blitzblaue Himmel düre dem Jura zue gjagt und derzue pfiffe-n-und gjutzet. Mit eigenütziger Hascht hei sech d'Aarewälle zwüsche de-n-eichige Pfyler vo der Neubrügg düre zwängt und im Übermuet ihre Schuum bis a d'Fueßbrätter ufe gworfe, währed der Luft da und dert e brödi Schindle-n-us em alte Ziegeldach ewäg zupft het, daß si wie-n-e schturme Nachtvogel dervo gflatteret 8 isch. Z'beidne Syte vo der Aare sy luschtigi Bechli dür d'Matte-n-ab gschosse-n-und hei de-n-erschte Schlüsselblüemleni über Miesch und dürri Bletter glitzerigi Tröpfleni znm Andänke zuegworfe. Dobe, im Brämgartewald, isch der Föhn de Tanne mit unerchannte Finger düre Schopf gfahre-n-und het se gschtrublet, wie ne böse Bueb. Die, wo am Bord vo der Schtraß gschtande sy, hei sech i Wällebewegung füre-n-und hindere boge. Bald hei si d'Chöpf us der Reihe füregschtreckt, wie wenn si wette luege was uf der Schtraß dahär chömi, bald hei si sech mit süüfze-n-und chüschele zrückboge, für dene, wo hinder ne gschtande sy, d'Neuigkeite wyter z'gä. Und doch gseh-n-i nüt appartigs uf der Schtraß. Wie vo Alters här, chunt si im Boge-n-us em fyschtere Wald abe-n-und lat zur Morgetoilette es dräckigs Bechli über sech ab brünnele. Halt! Wohl, was ghört me da? Di Tanne gseh doch, schynt's, öppis.
Isch es nume der Föhn oder ghört me nes Horn? – Schtill! – Loset! – Wohl, wohl, es sy verwäiti Hornschtöß. Öppe scho-n-e Jagd? Öppe doch nid i der Jahrszyt. – Loset! – Es chunt nächer. Dür ds mächtige Ruusche vo de Tanne chlingelet öppis. Loset! Glung glung gulungung gulungung glung glung . . . . Trarara! D'Poscht isch es. Dert chunt e Schümmel füre-n-oder zwee. E e, das geit neue holperig da abe. Uf em Bock 9 sitzt der Ludi Bickhard mit schpiegelblanke Chnöpf und jagt mit Pfusibacke syni Gfüehl dür di churze Windunge vo sym Horn use. Aber, was hanget da hinde-n-a der Gutsche? No es chlyses, wüeschts Charrli mit mene Gassebueb drinne. D'Lüt, wo di Fuehr no nid gkennt hei, hei dem Poschtiljon albe zuegrüeft: »S'het Eine hinger aghäicht!« Aber der Ludi het nüt uf dä Zueruef gä.
Im Fond vo der Gutsche-n-isch es nätts, jungs Herrli gsässe, i ganz neue Chleider. Es churzes blaus Chuttli mit großem Revers het er anne gha, so ungfähr, was me hüttigstags e smoking heißt. Di änge, graue Hose sy bis under d'Wade gange-n-und hei z'underscht uf der ussere Syte ne fingerlänge-n-offene Schlitz gha. Di wyß und schwarz gringelete Schtrümpf hei sech i zimlich vierschrötigi nideri Schnalleschueh verschloffe. Über e Rockchrage het sech e-n-ungschterkte, bländigwyße Hemlichrage gleit, dä vorne mit mene farbige, schön gchnüpfte Halstuech isch zsämebunde gsi. Ds Schönschte-n-aber isch der Möntsch sälber gsi. E zimlech große, schmale Chopf mit früsche Farbe-n-und e ghörige Schopf vo sydig fyne, bruune Haare. E großi boucle het sech wie-n-es ligends Fragzeiche-n-über der glatte Schtirne zu mene Huppi ufböumt. Di treuhärzige blau-graue-n-Ouge-n-und di liecht ufgworfene Lippe, wo sälte ganz gschlosse gsi sy, hei grad verrate, daß 10 me's mit mene liebe Möntsch z'thüe heigi. Das Wäse het er nid gschtohle gha, vo-wäge-n-er isch ds Chind gsi vom Ruedi Landorfer und schier no meh vo der schöne Frou Elisabeth.
Der Karludi isch uf em Wäg gsi ga St. Blaise im Neueburgische, wo me ne bi nere Familie en pension ta het, für ihm der nötig Firniß la z'gä.
Vor em Wirtshus a der Neubrügg het der Ludi no einisch ds Horn agsetzt und blaset, daß es de Roß nume so düre Rügge-n-uf gramslet isch.
»Du wirsch däich wou warte,« het e chährigi Froueschtimm us em Ofehus gantwortet. Bald druuf isch e chächi Burefrou under em Türgwölb erschine-n-und het sech Teig vo de läderige-n-Arme gschtriche. »Es mangleti da nüt Pfurres, i ha di emel no nie vergässe,« rüeft si dem Poschtiljon zue und chunt cho z'watschle.
»S'isch mer nid wäge däm,« meint der Ludi, wo mit der Wirti es Abkomme gha het, daß si-n-ihm uf nes gwüsses Zeiche, wo-n-er am Waldusgang blaset het, söll e Schnaps ga rüschte. – Das het me natürlech nume gmacht, wenn niemer giechtigs i der Gutsche gsässe-n-isch. –
»S'isch nid wäge däm,« seit der Ludi no einisch, »aber i ha-n-ech neuis z'brichte. Wo isch der Alt ?«
»I weiß nid.«
»Suech ne!«
11 »I ha nid derwyl. – Was isch los?«
»Gang suech ne, i mueß ihm das brichte. – He dert äne chunt er ja. – Chum los, Bänz! Oder weisch es öppe scho? – Er isch wieder use oder yne, besser gseit. . . .«
»Was use? – Wo use? – Wär yhe?« räägget jitz d'Frou, vom Gwunder gschtoche, derzwüsche, währed ihre Ma vo der Schüüre här chunt cho z'trappe.
»Der Näpi isch ne-n-ertrunne,« platzet der Ludi Bickhard füre. »Si hei's dä Morge-n-uf der Poscht gseit. Er marschieri wieder uf Paris yne.«
»Du bisch nid gschyd; das wird aber öppis chönne,« meint der Wirt, e-n-ehmalige Chriegskamerad vom Ludi.
»Miera wou,« seit d'Frou, »so syg er,« und geit mit dem lääre Glesli dervo.
»Wei mer öppe wieder gah?« gschpasset der Ludi.
»Nihnisgwüß« meint derWirt, »i bi jitz bas hie.« –
»I o,« seit der Poschtiljon, »hü Buebe!« und trybt syni Schümmle-n-uf d'Brügg.
Im Usgang us der Brügg blybt aber zu ds Karludis Verwunderung der Wage scho wieder schtah. Er schtreckt der Chopf use, für z'luege, was es gäbi. Da gseht er sy Götti, der Herr Major Lombach, sys Rytpfärd näbe ds Ludi's Schümmle pariere. Der Herr 12 Lombach het der Passagier nid gschine z'achte, sondere mit dem Poschtiljon abunde:
»Weisch es öppe-n-o scho?«
»Neue schier, weiß i's,« antwortet der Ludi.
»Wär het der's gseit?«
»O si hei neue dä Morge-n-uf der Poscht dervo gredt.«
»Uf der Poscht? – Das nähm mi jitz o wunder, wohär si dert scho Bricht hei.«
»E wär sött's de z'erscht wüsse, wenn nid die?« lachet der Ludi, »für das sy si ja da.«
»Si meine's emel schynt's. – Ja nu, i wott jitz ga luege.«
»Me sött schier meine, du wellisch wieder yne.«
»Natürlech wott i yne. Was wett i sünsch?«
Jitz schüttlet der Ludi der Chopf und seit: »Du bisch nid gschyd. – U de d'Frou?«
»Die wird sech wohl so lang müesse lyde.«
»Di Armi! – E, du wirsch di de wohl no chly anders bsinne.«
»Was schtürmsch eigetlech? Si isch doch nid z'duure.«
»Afin. Es weiß de niemer, wenn du ume chunsch. Oder wottsch se mit yne näh?«
»Wohi yne?«
«He i d'Garnison, ga Augsburg oder wo de de sünsch hichunsch.«
13 »Wär het dir jitz agä, i well wieder i Dienscht?«
»He du seisch ja grad dä Ougeblick, du wellisch wieder yne.«
»Ga Bärn wott i, ga Bärn, ga Bricht mache.«
»Ja so? – Ja, vo was ga Bricht mache?«
»He, daß es guet gange syg.«
»Ja was eigetlech?«
»I ha gmeint, du wüssisch das scho, si heige-n-uf der Poscht dervo brichtet. Mer hei e Buz übercho di Nacht, es Meitschi.«
»Ja so, jitz begryfe-n-i. I felicitiere vo Härze. – I ha drum vom Napoleon gredt, wo wieder gländtet ha söll z'Frejus oder was weiß i wo.«
»Was?«
»Ja, ja, äbe. Vo däm hei si uf der Poscht gredt.«
»Ja so! Potz Wätter! – Da mueß i ga frage, was me weiß. Adieu! – E, wän füehrsch du jitz da? – Bonjour, bonjour Karludi! Wo us!«
Der Karludi schtreckt sym Götti d'Hand zue und gratuliert ihm.
»Das trifft sech jitz luschtig,« fahrt der Major wyter, »du chönntisch mer doch de Götti sy. – Wottsch?«
»Pärse! Gar gärn,« seit der Karludi mit lüüchtende-n-Ouge. I däm Alter dunkt's Eine no gar luschtig, Götti z'sy.
14 Der Lombach lachet häll uf und rüeft dem Ludi zue: »So mueß me d'Glägeheit bi'm Schopf näh. – Adieu, gueti Reis! – Au revoir bi der Toufi!«
Glung – gulung – glungung isch d'Poscht der Schtutz uf, währed der Gwunder dem glückleche Major i d'Absätz und dür d'Schporre-n-i d'Weiche vom Roß gfahre-n-isch.
Chuum hei d'Schümmle-n-azoge gha, so erschynt der Insasse vom aghänkte Charrli näbem Gutscheschlag und rüeft dem Poschtiljon zue : »Wart e chly, es isch da grad e schöni Ferggete, i wott die hurti näh.«
»Ja, du bisch e chumleche du,« antwortet's vom Bock abe, »lue du, wie de mer nache chunsch.«
Der Karludi het nid begriffe, um was es sech handlet, will der Bywage-n-erscht im Brämgarte-n-isch aghänkt worde. Übriges isch ihm die Sach ganz glychgültig gsi, vo wäge hinder syr glatte Schtirne hei sech d'Gedanke g'jagt, schier so läbig wie d' Wulke-n-im Föhnschturm.
Ganz unvermuetet isch er Götti worde, und er het sech gmeint dermit. So jung no und scho Götti! Das het sech doch guet gmacht. Es isch da e so öppis wie-n-es Zuetrouesvotum drinne gläge, wo syr Pärson es gwüsses Ansähe het müesse verschaffe. D'Sach sälber isch ihm nid groß vorcho. Es Meitschi meh oder minder uf der Wält, das het dem Karludi 15 gar nüt gseit. »Überhoupt so Meitscheni!« het er dänkt. Aber ds Ansähe vo mene Götti, wo-n-ihm scho i dene Jahre zuegfalle-n-isch, das het ganz gschtimmt zu däm, was er überhoupt vo sich sälber und vo sym Läbe-n-erwartet het. Will d'Eltere dem Karludi ganz bsunderi Liebi zuegwändet hei, het er nah-ti-nah sech i d'Idee yne gläbt, me, das heißt i däm Fall – ganz bescheide-n-usdrückt – d'Republik, erwarti vo ihm alles und no chly meh derzue. Nume so us der Luft griffe-n-isch di Idee äbe-n-o nid gsi. Si isch sogar a mene-n-Ort uf em Papier gschtande. Der Karludi het einisch im Verschleikte-n-i Mamas Schregbüreau, mene prachtvolle Funkmöbel mit schwungvoller Bronze-Garnitur, g'nischtet und isch nere-n-über nes Kaländerli vo rotem Saffianläder mit Guldpressung cho, wo si allerhand müetterlechi Notize dry gmacht gha het. Und dert drinne-n-isch under anderem gschtande: »Discours de Mr. Lombach à l'occasion du baptême de Karloudi.« Us em Gedächtnis het d'Frou Elisabeth dennzumale notiert, was o ihre wohl ta het. Und dert het's ganz dütlech gheisse, der Töufling wärdi einisch Revanche näh für ds Grauholz. Frylech, es isch nid e-n-Ängel vom Himmel gsi, wo das gseit het, sondere der Herr Lombach. Aber wär het welle-n-i-n-Abred schtelle, daß o der Herr Lombach e prophetischi Mission hätti chönne ha? Es isch emel 16 es merkwürdigs Zsämeträffe gsi – da cha me säge, was me will – daß grad am Tag, wo der Karludi abgreiset isch, für ga wältsch z'lehre, d'Nachricht vo ds Napoleons Landung i Frankrych sech z'Bärn verbreitet het. Und de das Rencontre mit dem Herr Lombach und dä Föhnschturm! Churz, alles isch dem Karludi hütt ominös vorcho, und er het mit nere gwüsse Schpannnng i syr Diligeance ume gfägnäschtet.
I settige-n-Ougeblicke verzablet me-n-albe schier. Wenn es großes Ereignis gscheh isch, wo vorussichtlech Wälle schlat, die eim bis a d'Fueßschpitze chöme cho z'chrüsele, wenn nid am Änd bis a d'Wade-n-ufe, so het me ds Bedürfnis na Möntsche meh als je. Und das hei üsi Reisende-n-o epfunde. Der Ludi uf em Bock, der Karludi i der Gutsche-n-und villicht sogar der Bueb im aghänkte Charrli, obschon dä einschtwyle no nid gwüßt het, was er sech under em Napoleon söll vorschtelle, öb er einisch da uf mene Weidlig d'Aar uf wärdi cho oder am Änd i der Aarbärgposcht; aber us ds Ludi's Wäse hätti me-n-emel sölle schließe, er chöm de angähnds nächschter Wuche ga Bärn.
Uf der Höchi vo Schtuckishus het der Ludi e-n-Ougeblick syni Roß la verschnuppe, und vo däm Momänt het der jung Herr Landorfer profitiert, für dem Poschtiljon, vo däm er wohl gwüßt het, daß 17 er der russisch Fäldzug düregmacht gha het, z'säge, er chäm lieber zue-n-ihm uf e Bock. Niemerem isch das erwünschter gsi als dem Ludi, und flingg isch der Karludi zue-n-ihm ufegchlätteret.
Bi der Glägeheit het der Bueb hinde sys Charrli abghänkt und isch dermit näbedsi gfahre, so daß der Karludi jitz begriffe het, was o geng hinder der Diligeance här g'gyxet het. Der Holzer-Bänzli – so het dä Bueb gheisse – isch z'sälbisch sibejährig gsi und ds Eltischte vo sächs Holzerli, die z'Hinderdettige, hert a der Aare-n-unde, errunne gsi sy.
Das isch e-n-erschröcklechi Hushaltig gsi. Mit Angscht und Not het der Vatter Holzer ds Nötigschte zsämegchrauet, für sy Trybete Chinder fürz'bringe. Jitz lehrt bekanntlech d'Not nid nume bätte, sondere leider no gar mängs, wo dem Leumund minder zueträglech isch. Vatter, Muetter und Chinder hei der Natur und nid am wenigschte der Möntschheit gluegt Plätze-n-ab z'chähre-n-und hei sech derby nid sälte sälber Plätze-n-abgmacht. D'»Holzerei« isch hienache-n-und dertnache dem Wasser wohlbekannt gsi, berüchtiget darf me nid juscht säge, vowäge-n-eigetlech schlächts hei si nid tribe. Mit der Aare, dem Brämgartewald und dem ganze Land änenache, vo Rychebach bis übere zum Haarheuelgrabe, sy d'Holzerli vertrouter gsi als mänge-n-andere mit syr Schtube. Im Brämgarte-n-äne sy si de Füchs und Hase-n-uf 18 und nache gsi. Sogar der Uhu i sym Näscht a der Schtürlere-n-usse het gwüßt, wie höch Holzer-Bänzli d'Schteine ma bänggle. Natürlech het me-n-o der Chehr vo de Bawarte gkennt und zu jeder Tages- und Nachtschtund gwüßt, wo d'Waldobrigkeit nid isch.
Dernäbe, mueß me säge, hei di Chinder e redleche Handel tribe mit Höpfeli, Söuchrut, Rapünzli, Morchle-n-und Beeri.
Bi allem däm het me ne daheim scho mit der Muettermilch d'Überzügung bybracht, daß eigetlech jede Möntsch es gäld-, wenn nid gar bluetgierigs Wäse sygi, däm me nid gnue schlächts chönni zuetroue. Het irged e barmhärzigi Seel dene Lüte-n-öppis rächts bracht, was zwar sälte vorcho isch, so het der Vatter vorne düre gseit: »Dankheiget, der lieb Gott soll ech's vergälte«, und hinde-n-ume het er brummlet: »Der Tüfel söll's näh, da schteckt öppis Verfluechts derhinger, susch gäbte si's nid« oder »si mache's nume, für daß me meini, wie guet Lüt daß si syge«.
Descht gschpässiger isch eim vorcho, was der Holzer-Bänzli gseit het, wenn er gfragt worde-n-isch, was er einisch wärde well. »Generalsälig«, het er albe-n-uf di Frag g'antwortet.
»Was isch das, generalsälig?« het der Ludi Bickhard g'fragt, wo-n-er's zum erschte mal ghört het. Und der Bänzli het ihm's nid chönne-n-erkläre. 19 »Das weisch du dänk besser weder i«, het er dänkt und der Ludi mit Boll-Ouge-n-agluegt. Si sy-n-ihm du einisch dür ne Zuefall drüber cho, wo-n-er vo ds »Herr Lentulusse-n-ihrne schöne Helge« brichtet het.
Zu der Zyt het nämlech i der Hahle, änet der Neubrügg, e Herr von Lentulus gwohnt, bekannt als der Herr Rittmeischter. Er het i Prüße dienet gha und sech na sym Abschid uf das Hahleguet zrückzoge. Und mit däm Herr Rittmeischter het üse Bänzli es abträglechs Händeli i Roßmischt tribe. Uf syne Gschäftsreise der Poschtschtraß na isch er du mit dem Ludi Bickhard bekannt worde. Dä het ne-n-agschtellt als Brämser, damit er nid jedesmal müeß abschtyge, für der Radschueh ga darz'tue oder wieder ga ufz'hänke. A de Poschttage het der Bänzli obe-n-im Brämgartewald passet, und wenn d'Poscht dahärcho isch, so het er sech zueche gmacht, der Radschueh abghänkt, undergschobe-n-und nachhär sys zwöirederige Mischtwägeli a d'Poscht aghänkt. So isch er mit der Schtutz ab und änenache wieder der düruuf gfahre-n-und het am Abe-n-undehär Herreschwande wieder uf d'Poscht gwartet, wenn si vo Aarbärg z'rückcho isch. Am Ludi het der Bänzli e guete Dienschtherr gfunde, dä-n-ihm mängs zuegha het, was däm arme Buebli het chönne vo Nutze sy. I der Hahle – dir kennet ja das heimelige, alte Landhus mit de höche, vergitterete Fänschter, wo 20 öppe füf Minute-n-Aar abwärts vo Schtuckishus a ds schtotzige Bord under Herreschwande-n-agchleipet isch – het der Bänzli sy War i d'Champignonsbett vom Herr Rittmeischter abglade, und a mene Samschtig isch er dert ga jätte-n-und Grien räche. Da het er de mängisch zwüsche de Gitter düre-n-e gwunderige Blick i di große, wohnleche Schtube tha, nametlech i ds Säli, wo i mene gschwullene Guldrahme-n-es prächtigs Portrait vo mene gar gschpäßig agleite Ma isch gsi. Er het e glänzige Bruschtharnisch agmalet gha, und e großi Chuderperrügge, und dä Harnisch het dem Bänzli gar schuderhaft imponiert. Und wo-n-er einisch ds Bäbeli vo ds Herr Lentulusse gfragt het, wär das vorschtelli, het das alte Meitli es fyrlechs Gsicht gmacht und het ganz, ganz wichtig gseit: »Das isch der Herr General sälig.« No albeneinisch het me vom Herr General sälig gredt und allimal mit mene settige Reschpäkt, daß der Bänzli je länger descht öfter dür das Fänschter yne gugget het. Und es het ne dunkt, dä Harnisch glänzi je länger descht schöner. Und troumet het er z'nacht dervo, zwüsche syne Gschwüschterti uf em verlägene Loubsack, und es het ne geng dunkt, wenn är o so ne Harnisch hätti, so hätt er alles, was me vo disem Läbe chönn verlange. Ja, so generalsälig, das müeßt verflüemeret schön sy, so glänzig, so suber gfiegget, daß d'Ouge druff etschlipfe. Und i der 21 Vorschtellung vom Bänzli isch trotz aller Ufklärung der Begriff sälig vo blank putztem Mösch eifach unzertrennlech blibe.
Langsam hei ds Ludis Schümmle-n-azoge-n-und sy der Bärg uf gfahre, Herreschwande zue.
Der Ludi luegt no einisch über d'Gutsche hindere-n-und rüeft: »Bänzli!«
»He?«
»Säg de dem Herr Rittmeischter vom Napoleon, gäll!«
»Ehe.«
Der Bänzli isch kei dumme Bueb gsi. Wenn er scho nid gwüeßt het, wär oder was der Napoleon isch, so het er doch der Name bhalte. Schträng na der Vorschrift, wo-n-er gha het, isch er der Hahle zue, düre Hof und um ds Hus umegfahre, für sy Ladung am agwisene Platz, nämlech ufem Komposthuufe näbe de Couches vom Herr Rittmeischter, ga abz'lege. Der alt Herr het de albe ds G'schrei ghört, wo d'Reder a ds Bänzlis Charrli – es sy nume zwöi leidlech rund gsageti Brättleni ohni Nabe gsi – bi'm Fahre verfüehrt hei, und so het er ohni Avis und Frachtbrief gwüßt, was im Gschäft ygeit. Er het de albe-n-i-der Fänschternische näbe sym Schrybtisch mit dem Ryßblei es Schtrichli a d'Wand gmacht, was jedesmal für ds Bänzli's Guethabe-n-e halbe Chrüzer bedütet het. Synersyts het der Bänzli 22 sys Guethabe mit mene Bitz Röthel unde-n-am Bode vo sym Charrli buechet, wenn er's z'underobe-n-ufem Komposthuufe gha het. Bi der monetleche-n-Abrächnung het er sech albe gwüßt z'wehre, wenn er meh Schtriche gha het als der Herr Rittmeischter. Dä het ne de albe gfragt: »Mistkäferle, sagt er die Wahrheit?– Wenn er lügt, reiß ich ihm 's Ohr ab.« Aber der Bänzli het gwüßt, wie zäj syni Ohre sy und het nid abgä, bis er sy Sach gha het. Bös gmeint het's der Rittmeischter nid, vowäge-n-er het sich sälber zu ds Bänzlis Gunschte für jede Fähler um ne Chrüzer büeßt.
Hütt isch der Bänzli im Bewußtsy vo syr wichtige Mission a d'Hustüre ga chlopfe-n-und het gseit, er müeß dem Herr Rittmeischter öppis usrichte. Z'erscht het's gheisse, er söll der Chöchi säge, was er well. »Aber ää«, het er gseit, »das wott ig ihm säuber säge«. Da-n-er aber weder Schueh no Schtrümpf anne gha het, het me ne nid yne gla, und so het wohl ober übel der Herr Rittmeischter müesse-n-usecho. D'Erschynung vo däm große, breite Ma het dem Bänzli jedesmal z'erscht e chly der Ate gnoh. Der Herr von Lentulus het e graue Schlafrock annegha, us däm e rotsydige Naselumpe-n-useghanget isch. Sys Gsicht het öppis schelmisch-guetmüetigs gha. Hei di chugelig gwölbte, rote Bäckli und ds glatte, zwöiteilige Chini bewise, daß me nid 23 für nüd guet Sache zieht im Garte, so het di küehni Adlernase-n-unzwöidütig verrate, daß me scho ds sältmal i prüßische Dienschte nid viel uf Abstinänz gha het. Aber Ruusch het er sit dem sibejährige Chrieg keine meh gha. Vo däm Chrieg hingäge hätti eini no gwüßt z'erzelle, wo-n-ihm, allne Zytlöufte z'trotz, hinde vom Chopf abeghanget isch, sy längi, feschtgschnüerti Cadenette.
»Na«, het er under der Hustüre gseit, »was gibt's denn wieder?«
»Der Nap . . . . der Napi . .« – Unwillkürlech isch der Bänzli zwee Schritt hindertsi gange. – »Der Napolion isch ertrunne.«
»Was? – Junge, wer hat ihm den Unsinn angegeben?«
»Der Boschtelion, der Bickhard.«
»Kerl, ist das wahr?« Di zitterigi Hand het plötzlech i ds Bänzlis Äcke-n-e mörderlechi Feschtigkeit übercho.
»I weiß es nid. Si hei's uf der Poscht gseit. Der Bickhard het gseit, si heige's gseit und i söll Ech's cho ge säge.«
»Na, dann muß wohl was dran sein. Thut nix, thut gar nix. Den werden sie nu mal ordentlich ran kriegen. So myn Jung!« Mit dene Worte het der Herr Rittmeischter der Bänzli uf ds Gländer vo 24 der Chällerschtäge gleit und ihm e kolossale Brätsch appliziert.
»Nur, daß er seiner Lebetage dran denkt, Junge . . . Na, fui Deibel, Mistkäser, er hat wohl auf seiner Fracht gesessen, wie?«
Der Herr Rittmeischter het der Bueb la fahre-n-und syni Grätteli-Händ am Schlafrock abgwüscht.
Der Holzer-Bänzli isch verschwnnde gsi, me het nid gwüßt, wie und wohi. I däm Ougeblick isch nämlech der Suhn Lentulus i Hof cho z'ryte, und dä het der Bänzli gschoche wie Gift.
»Papa, weißt du's Neueste?« het der jung Herr vom Roß abegrüeft.
»Jawohl, mein Junge, weiß schon, weiß schon. Der Stinkfink hat mir die Nachricht gebracht.«
Der jung Herr isch abgschtige-n-und mit sym Papa im Husgang verschwunde, währed der Chnächt ds Roß zur Schüüre hindere gfüehrt het. Der Papa isch syr Schtube zue gschtüüret, het druuflos syni Händ abputzt, mit dem Zopf gwädelet und vor sech ane brümelet: »Fui Deibel, fui Deibel, das is eine ekliche Geschichte – nee, nee – so was!« Der Suhn, e flotte, groß gwachsene, öppe nünzäche-n-oder zwänzgjährige Fäger vo arischtokratischem Profil, het ungeduldig d'Rytpöutsche gschwunge-n-und, ohni e-n-anderi Antwort z'übercho als »Fui Deibel«, 25 eis mal über ds andere gfragt: »Que ferons-nous maintenant?«
I syr Schtube het sech der Herr Rittmeischter a ne große Tisch gsetzt, uf däm er-e-n-unbeschrybleche Märit vo Sämereie het uspackt gha. Und währed er mit syne zitterige, ruuche Finger Paquetli usgläärt und wieder gfüllt het, isch der Suhn am chalte-n-Ofe gschtande-n-und het mit der Pöutsche-n-uf syne Schtifle-n-umeguslet.
Mit mene Blick uf di prächtigi Pariserpendule, wo schtumm und schtill a der Wand ghanget isch, seit der Herr Rittmeischter ändlech: »Ich sagt's ja immer, für den Uhrenflicker wär's noch zu früh.« Er het nämlech vor endlef Jahre der guete Pendüle us Töubi über d'Nachricht vo Jena ds Pändel usgrisse, und sithär hei di Uhr und ds möntschleche Gschlächt enandere nümme plaget. I der Schtube-n-isch überhoupt nüt meh vor sech gange, was irgedwie hätti der Fride vo ihrem Bewohner chönne schtöre. Wuchelang isch ds verroschtete Bschüttchännli unverrückt z'mitts uf em Schrybtisch gschtande, und der »Ziethen«, e-n-alte Moudi, het, im Papierchorb zsämegrollet, uf em glyche Papier gschlafe, wo me vor Jahre dry ta gha het. Was sithär a Papier i ds Hus cho isch, het me-n-als Fidibus i-n-es Vieux-Saxe-Vase-n-uf der Kaminsimse gschteckt oder zum afüüre bruucht. I schtiller Harmonie mit däm 26 Husfride het der Roscht ungschtört syni fyne Grüebli i di lätzi Syte vo ds Herr Rittmeischters Küraß gfrässe, wo mit anderem Waffegruscht vo der Wand abegluegt het.
Was der alt Herr mit däm vom Uhremacher het welle säge, het der Suhn gar wohl gwüßt, und äbe so guet het er gwüßt, daß der Papa uf settigi Usschprüch e kei Antwort begährt het.
Bald nam Tod vom Herr General sälig het der Herr Rittmeischter gfunde, es syg nümme ds glyche, wie früecher, und anschtatt neui Protäktion z'sueche, het er der Abschid gnoh us em Regimänt »Gensdarmen«, i däm ne der alt Fritz us Anerchennung für sy Vatter no sälber het placiert gha. Er het wohl gschpürt, daß me vo-n-ihm hinde-n-ume gseit het, es syg halt nid der Alt, und doch isch er e flotte-n-Offizier gsi. Er isch ga Bärn, wo-n-er öppis meh gulte het. Schpat het er ghüratet und schpat isch er no Vatter worde. Alles, was sithär i Prüße gange-n-isch, het ne-n-i der Idee vergwüsseret, daß es bachab gangi dusse. Bis zum Unglück vo Jena het's ne no albeneinisch im Schtille gwurmet, daß er quittiert gha het, will er öppe dänkt het, i där nütnutzige Generation hätti's Eine wie är doch no zu öppisem sölle bringe. Aber Jena het ihm di letschti Längizyti na de Prüße vertribe. Er het o nid welle, daß sy Suhn derthi gangi. Dem Napoleon het er 27 ne o nid welle gä; aber jitz isch me juscht dranne gsi, z'Paris öppis z'sueche für ihn. Es wär o di höchschti Zyt gsi, vowäge, i däm junge Bursch het der Herr General sälig gschpuckt, und so Eine-n-isch pärse nüt zum gartne. Me het ihm la Lätzge gä und ihm es Roß zuecheta, und sider däm het's der Autorität vom Papa vo Tag zu Tag böset. »Ich kriege das Luder gar nicht mehr unter«, het er öppe gchlagt. Nid, daß der Suhn mißrate wär, er isch e nobli Natur gsi, aber e-n-unbändige Fäger. Und het der Holzer-Bänzli alli Hoschtete wyt ume gkennt, so het der jung Herr von Lentulus gwüßt, wo irged a mene-n-Ort es nätts Meitschi gsi isch.
Der Mama ihre Läbesfade-n-isch z'dünn gschpunne gsi für e Bärner-Bysluft und drum isch si früech gschtorbe.
Me cha sech dänke, wettigi Verlägeheit dem Ludi Bickhard sy Nachricht i d'Hahle bracht het. Der Gwunder het ne nid Rueh gla, und am Namittag sy Vatter und Suhn Lentulus ga Bärn gfahre, für öppis Gnauers ga z'vernäh. 28
II.
Us ds Henriette's Chinderjahre. E Triumphzug, e-n-Epidemie und e Schlacht.
Ja, ja, mit dem Hürate-n-isch es e-n-eigeti Sach. Wie mängisch g'hört me doch, es syg Eine ganz e-n-andere Möntsch worde, sit däm, daß er ghüratet heig. Usse-n-um ma's ja so sy. Aber was der Chärne-n-isch, so blybt dä meischtes, was er geng gsi isch. Emel der schtercher Teil blybt sech ungfähr glych. Es isch nid schwär z'errate, wär im junge Menage Lombach der schtercher Teil gsi isch.
Wär öppe meinti, der Herr Major syg mit der Hochzyt undereinisch duuch, rüejig und glychmäßig 29 worde, würd sech der lätz Finger verbinde. Z'erscht het me gjeukt und ghüschteret wie nid gschyd. Ds Blanche het sech sölle zur Amazone-n-usbilde, und wo me Roß und Gschirr het gchouft gha, wie wenn me wett e Zirkus eröffne, het me plötzlech alles wieder müesse dänne tue. Der junge Frou isch i ihrem Läbe nie öpper erwünschter cho als ihres erschte Töchterli, ds Henriette, wo se scho lang vor sym Ytritt i disi Wält vo der Kavallerie erlöst und zur Infanterie versetzt het. D'Eltere-Herrlechkeit isch groß gsi und het alles andere-n-überschattet.
Vom Chrieg het me z'Bärn wenig gmerkt. Währed däm sech bi Ligny Gwitterwulke-n-über verschtampfete Chornfälder mit dem Pulverdampf vermischlet hei und d'Hagelchörner i d'Bluetlache gfloge sy, het me-n-under guldigem Sunneflimmer ds Henriette i d'Chilche vo Brämgarte treit, für's i der Toufi däm z'übergä, dä sy Troscht im Läbe-n-und im Schtärbe het sölle wärde.
Wär's e Bueb gsi, so hätti me la aschpanne-n-und hätt ne nach altem Bruuch ga Bärn yne g'füehrt, für ne-n-im Münschter la z'toufe. Für nes Meitschi het me weniger Wäses g'macht. Es isch no viel gsi, daß sech der Vatter so wyt derangiert het, bi'm Verla vom Schloß ds üebleche Gebätt über sym Chind z'verrichte. Es isch aber o derna usecho. 30 Wahrschynlech het ihm d'Erinnerung a ne Fahne-Nagelung ds Motiv gä.
Hätti me-n-im Münschter la toufe, so hätti me wäge ds Karludis Juged no müesse ne Schlottergötti aschtelle. Aber z'Brämgarte het me du füfi la grad sy.
Der Karludi isch extra vo St. Blaise hei cho gsi. Zum erschte mal i sym Läbe het er sech dörfe ne Däge-n-umschnalle. Daß ihm der zeremoniell Zwöischpitz, wo-n-er ganz vorschriftsmäßig z'underobe-n-underem Arm treit und mit dem Ellboge-n-a d'Syte drückt het, im Momänt a Bode gfalle-n-isch, wo me-n-ihm ds Chind uf d'Arme gleit het, isch ihm nid übel z'näh. Er het sech e Momänt bsunne, öb er ds Chind well vor em Pfarrer a Bode lege, für der Huet ufz'läse. Aber e gueti Seel, wo das het gseh cho, het gschwind dä fatal Huet vo hinde wäg gnoh, bevor öppis Ungschickts het chönne passiere.
Der Pfarrer het bi allem Ärnscht sichtlech Freud gha, wo der Götti mit syne große, no so chindleche-n-Ouge-n-ihm i ds Gsicht gluegt het, so härzig schtolz.
Däm guete Bueb isch es z'erscht grusam peinlech z'Muet gsi i der Chilche. Und doch het's ne du wunderschön dunkt, wo-n-er ds Chind het i syne-n-Arme dörfe ha, währed Toufi und Säge-n-uf ihn's 31 cho sy. Es het ne schier greut, 's wieder müesse wyter z'gä.
Und ds Henriette sälber? – Das isch da gläge wie-n-e Rosechnopf im Morgeschlaf und het i säliger Gedankelosigkeit i di graublaue-n-Ougeschtärne vom Götti gschtuunet.
Als einzige Götti het der Karludi bi'm Toufimal im Schloß z'Rychebach müesse der Toast uf sy Schützling usbringe. Er het's nid schlächt gmacht. Di berüehmti Cadenette, het er gseit, wo ds erschte Band zwüsche de-n-Eltere bildet heigi, syg jitz ersetzt dür ne bessere Gägeschtand, dä me nid i Guld, sondere-n-i weichi, vo treuer Liebi bewegti Arme wärdi fasse. Vo mene Meitschi erwarti me nid, daß es ds Vatterland wärdi räche; aber es wärdi dem Vatterland dür syni wybleche Tugede meh gä als politischi Freiheit. Dür Anmuet, Heiterkeit und Liebi wärd es einisch di junge Helde zu große Tate begeischtere.
Der Papa Lombach het uf de Schtockzähnd glachet und am Abe bi'm Usenanderegah dem Karludi gseit : »I laj de d'Mama la grüeße-n-und nere la säge, si heig di de guet inschtruiert.«
Der Karludi het verschproche, er well's usrichte, obschon er eigetlech nid ganz erfasset het, was der Herr Lombach het welle säge. Ganz wie vor füfzäche Jahre der erscht, het hütt der erscht und einzig 32 Götti sys Dämpfli hei treit, aber doch i ganz bescheidene Dimänsione, so daß er i der Schoßhalde gar keini unagnähme Reminiszänze gweckt het. Papa und Mama hei sech nid chönne-n-ebha, no i schpäter Abedschtund i d'Visiteschtube ga z'luege, was ihre-n-Eltischte machi. I weiß nid, was schöner gsi isch az'luege, ds glücksälig Yvernähme, wo sech uf de Gsichter vo de-n-Eltere kundgä het, wo si da so fründlech-gwunderig vor ds Karludis Bett gschtande sy, oder der fridlech Usdruck vo däm fescht schlafende-n-Ängelschopf. Er isch nidemal erwachet, wo sech d'Frou Landorfer über ihn bückt und ihm es Müntschi uf sy harmlosi Schtirne gä het, und doch isch ihm derby e großi, chruusi Locke vo der Mama uf ds Gsicht gfalle. Was mag er troumet ha under der duftige Wulke vo Muetterliebi, Froueschtolz und Anmuet?
Wenigi Tag nachhär het der Ludi Bickhard der jung Götti wieder ga St. Blaise gutschiert. Uf der Heifahrt het er im Potschtsack vo Neueburg di erschte Nachrichte vo Waterloo ga Bärn bracht. Bald druuf isch der groß Komet hinder St. Helena im Ozean verschwunde, und männiglech het sech ohni Chummer syr fridleche Beschäftigung ergä. D'Kanonerohr hei i de Züghüser z'reihetewys d'Wänd aginet und i Schtaat und Familie het me wieder z'grächtem gnischtet und brüetet. Di viele-n-Invalide, wo 33 brotlos im Land ume gschtriche sy, für irged i mene schtille Gadi ihre früeche Läbesabe z'verhöckle, hei o ghulfe d'Luscht na neue Chriegserläbnisse verringere.
Der jung Herr von Lentulus het me ga Paris schpediert, sobald dert di bourbonischi Herrschaft für ne honorabli Kapitulation Gwähr botte het.
Der Herr Major Lombach isch Oberschtlütenant worde-n-und het bald bärnischi Milizsoldate g'schuehriglet, bald Frou und Chind.
Ds Jetti het, bevor es Mässer und Gable het chönne bruuche, es Möbel glehrt kenne, das no bis i di neuischti Zyt am Äßtisch vo mänger Bärner-Patrizierfamilie sy Rolle gschpilt het: d'Rytpöutsche. Me het sech übriges glehrt yrichte-n-und isch rächt wohl gsi derby. Dem Jetti het's emel o verwändt guet zuegschlage. Es isch es Meiteli worde, wo jedermann gärn gseh het, gsund, luschtig und manierlech.
Es isch nid einzig Chind blibe. Wo ds zwöite sech agchündet het, isch d's Jetti so im Alter gsi, i däm me se i üser hygieinische Zyt i di schtoubigi Schuelschtube-n-yne zwängt.
Rychebach isch zwar groß gnue gsi, für daß ds bevorschtehende-n-Ereignis sech ungschtört hätti chönne-n-abwiggle. Aber will di Buebe Landorfer scho lang geng gchähret hei, me söll ne doch einisch ds Jetti en séjour ylade, so het me vo der Glägeheit 34 welle profitiere-n-und het's i d'Schoßhalde gschickt. Der Transport isch zu mene wahre Triumphzug worde. S'isch ganz früech im Früehlig gsi, und es het no chuum taget, so hei di Buebe Landorfer afah schpektakle. Der Karludi, wo längschtes us syr Pänsion ume hei gsi und uf d'Hochschuel gange-n-isch, het ds Kommando übernoh. Der guetmüetig, dick Mäni und der loubfläckig Fädi hei sech a alte aber für d'Ewigkeit garbeitete, grüene Chindswage gschpannet, dä scho unzähligi Uschesslete-n-erläbt gha het. Der Yämi und der Mundi hei ds Gäßli uf gschtoße, und der Ruedeli het me ganz ohni Widerschtand zur Schonung vo syne Chreft i Chorb yne gsetzt. So sy si tatedurschtig über Worbloufe ga Rychebach und hei sech dert la ds Zächni gä, daß d'Schwarte gchrachet hei.
Der Karludi het vo der Frou Blanche e Portion Ermahnunge-n-und Kommissione-n-a d'Mama übercho. Nachhär het er ys Gotteli sorgsam i das alt-bidere-n-Equipage gsetzt, sys Trösseli vorne dry packt und isch stolz wie-n-e Schpanier vo Rychebach uszoge. Eigetlech het er schier wöhler gläbt am Gfüehl vo syr Verantwortung als a der Prinzässin, die-n-ihm, trotzdäm er se möhrig gfunde het, nid viel bedütet het. Um so meh Gheje hei syni Brüeder mit dem Jetti verfüehrt. Der Schtutz ab sy si gfahre wie ds wild Heer. Aber änenache der Bärg uf 35 hei si der Karludi la mache, und wenn er mit ne-n-ufbegährt het, so hei-n-ihm di uverschante Kärlse g'antwortet, är söll nume wärche, är syg der Götti. Derfür hei si de ds Möntschemügleche gleischtet, für dem Passagier vo ihrer Schnäggeposcht zueche z'trage, was öppe d'Wägbörder botte hei. D'Bueche hei zwar no ihri roschtbruune Bäse sähnsüchtig zum hälle Himmel usgschtreckt und der Blick überall düregla uf di dürsichtig grüeni Aare, wo i winterlecher Bescheideheit zwüsche de wyße Grienbänk düre gloffe-n-isch. Aber i de Grashalde hei Schlüsselblüemli, Läberblüemli und Veieli füre güggelet. Und will jede vo dene Buebe Landorfer ds Schönschte het welle gfunde ha, so isch ds Jetti bald i mene wahre Salat vo Früehligsblueme-n-ybettet gsi. So isch me-n-o erscht gäge Mittag hei cho.
Währed de nächschte Tage-n-isch dank dem Jetti i der hindere Schoßhalde-n-alles ds Gäggels gsi. Di Buebe sy ds ganz Jahr nie so artig gsi wie jitz. Jede het der liebscht welle sy. Aber o d'Ritterlechkeit het ihri zwo Syte; si het bald zu Yfersucht und Prüglete gfüehrt, bi dene sogar ds Jetti sy Teil übercho het.
Unbewußt het d'Chinderschar d'Früehligspracht gnosse, die sech mit jedem Tag herrlecher etfaltet het. D'Chrone vo allem hingäge-n-isch doch d'Heubühni vo der Schüüre gsi, wo a Rägetage-n-e Schtock vo-n-es 36 paar Chlafter färndrigem Heu ds Eldorado vom Jetti und syne Verehrer bildet het.
Aber a mene schöne Morge het ds Jetti verdächtigi Bybeli übercho, und di Chinderschtube-n-erfahreni Frou Landorfer het d'Diagnose-n-uf di wilde Blattere gschtellt. Me het ds Jetti i ds Bett gschtoße und de Buebe bi schtränger Schtraf d'Schtube verbotte. Aber gäb wie me-n-ufpasset het, am Zyschtig het der Yämi Blätterli übercho und am Mitwuche der Fädi. Am Donschtig isch ds Jetti wider ufgschtande, und het im Schpittel dem Mundi Platz gmacht. Am Frytig isch der Yämi ufgschtande, und derfür het me der Ruedi i ds Bett ta. Am Samschtig isch der Fädi druus gschloffe, und derfür het der Mäni gchlagt, es byß ne. Am Zyschtig druuf sy alli wieder dasumegschprunge-n-und hei vor Übermuet ta wie d'Unghüürli, wo me-n-isch cho säge, ds Jetti heig es Brüederli übercho.
Es het dersälb Früehlig viel grägnet, so daß d'Frou Landorfer ihri liebi Not gha het mit dem Goume. Da isch ere du ihre liebe Karludi verwändt chumlech cho. Er het alli Tag emel zwo Schtund der Huslehrer gmacht und di ganzi Bande gkuranzet. Sogar ds Jetti het di erschte Löffeli voll Wysheit übercho. Uf ds Karludis Chneue het es glehrt syni Fingerli zelle, Bärsli ufsäge-n-und uf alte Schpilcharte d'Figure-n-useschtäche.
37 Weniger dankbari Erziehungsobjäkt sy de hingäge di jüngere Brüeder vom Karludi gsi. Mit dene het me de anders müesse rede.
Fascht jedi Lätzge het mit nere Schtrublete-n-und mit G'hüül gändiget. Settigi Zuegabe würke-n-uf d'Längi nid erboulech, und so het es wyters kei Verdruß abgsetzt, wo me na vierzäh Tage ds Jetti wieder ga Rychebach gschickt het. Am Tag vor der Abreis het's nüt meh gmacht als chähre-n-und briegge. Erscht wo's wieder im alte, grüene Wage g'sässe-n-isch, het's ihm gwohlet.
Das mal het me der Wäg dür d'Schtadt gnoh. Der Karludi het gmeint, er müessi sy Göttiherrlechkeit dür nes Abschidsgschänk manifestiere-n-und het am Wybermärit sym Gotteli es Mämmi gchramet, e schouerleche Doggel. Aber bekanntlech schließe Chinder vo Gmüet es Gfätterzüg um so tiefer i ds Härz, je wüeschter es isch.
Der Karludi het es nasses Dankmüntschi abgwüscht und isch i ds Kolleg gange, währed Mäni, Mundi, Fädi und Yämi mit dem Jetti dem Aarbärgertor zuegfahre sy. Ds Jetti het der hölzig Repräsentant vo sym Götti a ds Härz drückt und für nüt meh sünsch Ouge gha. Es isch sech mit sym Mämmi uf der Schoß schtolzer und herrlecher vorcho als d'Mama Blanche z'Rychebach mit ihrem lombachische Schtammhalter. Es isch guet, weiß me 38 nüt zum voruus, sünsch hätti ds Jetti düre Brämgartewald ab no müetterlechi Träne vergosse, vowäge ds Verhängnis isch nid wyt gsi.
Der Neubrüggschtutz ab het der grüen Chindswage di schwärschti Prob vo syr ganze-n-Exischtänzzyt düregmacht; aber er het se b'schtande. Blind für jedi Gfahr, het ds Jetti gjuhejet, wenn's ihns albe-n-einisch höchuf gschprängt het. Höchschtes für sys Mämmi, das me-n-underwägs zu Ehre vom Donator Charlotte-Luise het touft gha, isch es öppe-n-i d'Ängscht cho. So sy si übermüetig dür di alti, fyschteri Brügg grasslet und hei am andere-n-Ufer rächts abgschwänkt, der schtotzig Fueßwäg uf gäge ds »gfundne Ländli«.
Da – im Ängpaß zwüschem sandschteinige Bord und dem Abschturz i d'Aare – begägne si dem Holzer-Bänz mit sym Mischtcharrli und dreine-n-andere, bluttfüeßige Schlänggle. D'Juged vo de Herrschaftsgüeter änet der Aare-n-isch mit de Ländli-Buebe scho lang i bitterer Fehde gläge, und uf beidne Syte het me jitz grad gwüßt, daß d'Situation e-n-üsserscht gschpanneti syg. Ohni guetwillig Konzessione het dem Bänzli sy wärtvolli Fracht nid am Landorfer-Equipage vorby chönne, und so het me grad afah parlamäntiere.
»Uf d'Syte mit dym Schtinkcharre!« het der Fädi afah herrschele. »Wottsch oder wottsch nid?«
39 »Potz nu!« antwortet der Bänzli, »du hesch mir däich nüt z'befähle, du Grotzli.«
»So? – He?« meint der Fädi, schtellt di linggi Achsle füre-n-und schtreckt di rächti Hand hindere, für ufz'zieh.
»Probier nume!« meint der Bänzli, währed syni Begleiter necher chöme.
»Hör uf!« mahnet der Mäni sy Brueder ab; aber er isch z'schpät cho. Na nere schtumme Verabredung hei Mundi und Yämi e Schtei under ds Hinderrad vom Chindswage gleit, daß er nid zrückrolli, sy i Linie grückt, und göb me drü zellt het, isch dem Bänzli sys schwärgladene Mischtcharrli über ds Bord us i d'Aare-n-abe grollet. Glychzytig het der Fädi dem Bänzli sy Chlapf appliziert und isch hindertsi überfloge, mit dem flinggere Gägner über sech. Uf ei Ruck isch alles im Handgmäng gsi und het sech am Bode-n-ume gwälzt, währed ds Jetti i Todesängschte gschroue-n-und ds Diechseli vo ds Bänzlis Charrli us de-n-Aarewälle-n-e wehmuetvolle-n-Abschidsgrueß zum Schlachtfäld ufe gwunke het, bis es under der Neubrügg für alli Zyte verschwunde-n-isch. Der Bänzli het der letscht Wunsch vo sym beredte Charrli verschtande-n-und förchterlechi Rach gnoh. Der Chindswage het er doch nid dörfe-n-überuus la. Derfür isch aber ds Charlotte syr Wuet anheim gfalle-n-und i wytem Boge, mit sym schwäre 40 Chopf vora, i d'Aare-n-use gfloge. Am Pfyler vo der Brügg, wo sech d'Wälle mit großer Gwalt bräche, het's zum Abschid no di »Schaumgeboreni« gschpilt, frylech mit de schtyfe, hölzige Bei obsig. Dem Jetti isch es bi däm Anblick gsi, wie wenn me-n-ihm nid nume ds Härz, sondere-n-alli Ygweid überhoupt us em Lyb grisse hätti. E Wält vo Glück und Freud isch mit dem Charlotte versunke. Di beroubti Muetter het gschroue, daß sech schier d'Wyde-n-a der Aare-n-ufgreckt hei, für z'luege, was es da obe gäbi. Ja, me weiß nid, zu was dä Jammer syni ergellschterete Beschützer no higrisse hätti, wär nid i däm Ougeblick als deus ex machina der Umbieter vo Mittelleue, der Herr Riesig, uftouchet, dä juscht vo Rychebach zrückcho isch. Er isch zwar es ganz, ganz chlys Mannli gsi und wüescht derzue wie d'Sünd; aber er het es immänses Portefeuille-n-underem Arm gha und het sech für e gwiegtischte Vorkämpfer vo der Restauration ghalte. Sy restaurative-n-Instinkt het ihm sofort di Bluttfüeßige-n-als der schuldig Teil bezeichnet. Er het se mit etrüschtete Worte z'rächtgwise-n-und der Wäg abgjagt. De Chnabe Landorfer und nametlech ds Herr Oberschte Tochter, het er läbhafti Sympathie bekundet und se gheisse-n-im Fride wyterzieh. Si sölle de daheim nume säge, der Herr Riesig heig ne ghulfe. »Votre serviteur, ihr junge Herrwschafte.« Mit däm 41 Balsam uf ihrne Höupter hei di artige Chnabe ds plärende Jetti wyterzoge. D'Schlänggle sy a der Brügg vorby und e Bitz wyt ds Bord ufgchräblet, für dert mit der Taktik vo Morgarte ds Gfächt wieder ufznäh, aber dasmal gäge Fridesschtifter. Wie-n-er zur Brügg abe chunt, hei si ne mit mene Hagel vo Mutte, Chneble-n-und Schteine-n-überschüttet, so daß dä guet Herr Riesig wie-n-e Schildchrott under sys Portefeuille gschloffe-n-und so i d'Brügg yne gschprunge-n-isch.
Di Schlacht isch folgeschwär gsi. Afange der Herr Riesig het sech uf em Heiwäg under ihrem Ydruck gschwore, er well sys Läbe für d'Restauration ysetze und zwar für ne Restauration, die wieder Ornig i ds Land bringe-n-und dem Übermuet vo der Canaille eis für allimal es Änd mache sölli. Wenn afange Schtandespärsone-n-uf amtleche Gänge-n-ihres Läbes nümme sicher syge, het er sech überleit, so syg d'Republik z'nächscht am Abgrund. Däm müessi vorgsorget wärde.
No größers Mißvergnüege-n-als der Herr Riesig het ds Jetti epfunde, will es der erscht größer Verluscht i sym Läbe-n-erlitte het.
Aber am schwärschte-n-isch der Bänzli troffe gsi. Sys treue, alte Charrli, wo mit syne-n-usgloffene Schyberedli de Lüte sy Not im Kampf um ds Dasy so usdrucksvoll vorgyxet het und – je nachdäm 42 d'Redli unde grittet hei oder obe wie Ohre-n-ab-gschtande sy – völlig e so het chönne truurig oder heiter dryluege! Wie mänge Batze het er doch mit däm Wägeli verdienet gha! Und doch het er kei Rach brüetet. Es anders Mißbehage het ne meh plaget. Er het sech's nid welle-n-ygschtah, aber ds Jetti het ne-n-eigetlech duuret. Sys Gschrei und syni Träne hei ne verfolget. So gmeiner Härkunft und Erziehung der Bänzli gsi isch, so het ihm doch es männlechs Schamgfüehl vorgworfe, er heig a mene-n-uschuldige-n-und wehrlose Meitschi es schwärs Unrächt ta. Das Gfüehl het er sech zwar gar nid chönne klar mache; aber es isch ihm blibe-n-und isch no schtercher worde, nadäm ihm der Ludi Bickhard es »schtyfs« neus Charrli gschänkt het. Rychebach und bsunders ds Jetti het er vo däm Tag a ohni Haß gschoche. 43
III.
Underschidlechi Gedanke-n-über d'Zuekunft vo Bärn. Was der Karludi z'Paris gseht.
Di nächschte Jahr sy eini vo de sägesrychschte-n-Epoche-n-i der Bärnergschicht gsi. Wie di einzelne Familie sech nachem verheerende Schturm wieder erhobe-n-und us der Demüetigung ryche Nutze zoge hei, so isch es o im öffetleche Läbe gange. Di üsserschti Eifachheit i der Läbesfüehrung und der Trib zur vorsorgleche Wiederhärschtellung vom Wohlschtand het sech vom Einzelne-n-uf ds Ganze-n-übertreit. Gmeinnützigi Beschträbunge hei sech afah rüehre, und der erwachet Sinn für pärsönlechi Freiheit het neui, gsundi Schoß tribe. Na viele truurige Jahre 44 voll Usicherheit und Urueh isch me froh gsi, wieder Lüt am Schtaatsrueder z'gseh, die dür Tradition derzue beruefe gschine hei.
Und doch isch es schynt's nid ganz gsi, wie's hätti sölle. Es isch ganz natürlech, daß e jede meint, so-n-e fridlechi Zyt müessi syni bsundere-n-Ideal erfülle. So het es halt damals näbe de-n-uninteressierte Schtaatsmänner o Lüt gnue gä, die gmeint hei, jitz müessi nah-ti-nah der status quo ante wieder härgschtellt wärde. Vor de-n-Ouge vo de-n-Alte, Unversöhnleche-n-und vor de junge-n-Arischtokrate-n-isch i rosigem Glorieschyn ds alte Bärn wieder ufgschtige-n-und het ne verloreni Privilegie vorgschpieglet. Und währed si d'Händ derna usgschtreckt hei, isch d'Angscht über di andere gfalle, die nid gärn hei la fahre, was di neui Zyt ihne verheisse het. Burger und Patrizier hei sech i de Zwänzgerjahre-n-e Zytlang kurios agluegt, bis du plötzlech e gmeinsame Gägner vor ne-n-uftouchet isch: ds Land im Gägesatz zur Schtadt. Vo Alters här sy Schwärt und Pflueg d'Grundelemänt vo der bärnische Republik gsi. D'Schtadt het ds Schwärt i der Hand gha und so nid nume ds tatsächleche, geischtige-n-Übergwicht treit, sondere verbriefti Vorrächt usgüebt. D'Revolution het der Landbevölkerung i d'Ohre gchüschelet, die Vorrächt müesse falle-n-und der Buur söll o uf e grüene Sässel. Und gäge das 45 hei sech d'Repräsentante vom Schtadtregimänt i guete Treue zur Wehr gsetzt.
So isch es gschtande, wo der Schultheiß Fischer sy Residänz im Schtift ufgschlage het. Aber es isch no schtill gsi im Land. Der gwöhnlech Bürger isch no ohni Argwohn und Besorgnis syr Arbeit nache gange. Nume d'Politiker hei Änderunge vorusgseh.
Anno achtezwänzgi ma's gsi sy, im Herbscht – di verschidene Funktionär, Kommissionspräsidente, Substitute, Sekretäre-n-und anderi Spezies vo Kanzlei-Chäfer, hei sech, wie alli Tag, über Pult und Tische-n-ynegchrümmt, bletteret, gchriblet, bütschiert und gschnupfet – da fahrt plötzlech e gwaltige Hornschtoß dür di gheimnisvoll-schtille Gäng vom Schtiftsgeböud. Di unvermueteti Schtörung het e verheerendi Würkung gha. Dert het eine-n-imene prachtvolle notarielle Schnörggel vor Chlupf es Hääggli nidsig, schtatt obsig gmacht und fluechet über das Mißgschick, da läärt e-n-andere sys Tintehüsi über ds Pult abe, und der Herr Riesig, wo juscht es Sigel het welle-n-under ne Beschtallungsbrief setze, fahrt mit de Finger a ds füürige Pütschierwachs und schlat mit dem Ellboge di großi Chachle mit blauem Schrybsand dür d'Schtube-n-us. Alli Türe schpringe-n-uf, und mit Flädermuusohre schtrecke di Tinteschläcker ihri Chöps i Gang use-n-und schieße-n-under 46 giftgrüene Liechtschirme füre verwundereti Blicke gäge d'Audiänzschtube.
Mit gröschtem Erschtuune konschtatiert me, daß dä chriegerisch Lärme-n-us der Arbeitsschtube vom Herr Schultheiß chunt, us dere me jitz es famoses Trumpete-Solo ghört. Mit überlägener Miene bewegt sech e Ratsherr düre Gang hindere-n-und verschwindet i der Schtube vom Schtaatsoberhoupt. E fertige-n-Etwurf het ihm di agnähmi Glägeheit verschaffet, sy Gwundernase ga z'fuettere.
Da schtande zwee Poschtiljone vor em Herr Schultheiß. Ihri schtattleche Silhouette hei sech vor em Fänschter scharf abzeichnet. Üse gwunderige Ratsherr geit hindere Fauteuil, i däm der Schultheiß mit schelmischem Lache sitzt und betrachtet di beide Manne. Der Trumpeter isch e schlank ufgschossene, hübsche Bursch gsi, der ander e gsetztere Ma mit zimlech läderigem Gsicht. Dir wärdet wohl scho errate ha, wär di beide gsi sy: Der Ludi Bickhard und sy Schützling, der Holzer-Bänzli. Dem Ludi isch es glunge, sy Brämser bi der Poscht az'bringe, und er isch ne sym pärsönleche Gönner, dem Herr Fischer, als dem Poschtpächter, ga präsentiere. Da het du ds Güegi der Herr Schultheiß gschtoche, syne Tintetrabante-n-eis la vorz'blase, und er het sy hälli Freud gha, a däm wackere, junge Trumpeter. Er het dem Ludi es Komplimänt gmacht für syni 47 Musiklätzge-n-und der Bänzli encouragiert, sech geng brav z'schtelle. Der Bänzli isch überglücklech gsi im Bsitz vo sym »generalsälige« Horn und schtolz mit dem Ludi abmarschiert.
»U jitz, wie het er der gfalle?« fragt der Ludi uf em Münschterplatz unde.
»O das isch emel no e freine, düecht's mi; weder dä weiß was er wott!«
»Ja, schier! das wett i meine.«
Der Schultheiß het no ganz andere Lüte-n-imponiert. Ds sältmal juscht i de beschte Jahre, isch sy großi, chreftigi Figur schön ufrächt gsi. Es isch niene nüt Chlys a-n-ihm gsi, weder i Geischt und Charakter, no am Lyb. Und trotzdäm er das wohl het müesse merke, het er's ohni Not niemer la gschpüre.
A eim vo de nächschte Tage-n-isch nam damalige Bruuch der Usrüefer, e große Ma mit mene konische Schtrouzylinder mit breitem Rand uf em Chopf, d'Chramgaß uf gloffe, verfolget vo nere Schar Söubuebe, die jedi Glägeheit abpasset hei, für ihm e dumme Schtreich z'schpile. Er het mit nere Glogge d'Lüt under de Loubeböge füre glöckt und ne verkündiget: »Morn am Morge fahrt e Gutsche ga Neueburg, es sy no zwee Plätz frei.« Jedesmal, wenn er sys Gsatzli agfange het, isch der Chor vo de Gassebuebe-n-ygfalle: 48
»Morn am Morge, morn am Abe,
Chascht allei dür ds Land us trabe.
Wärisch hütt verreiset scho,
Wär' i villicht mit der cho,«
bis der Usrüefer sech umgchehrt und drüit het, er schlaj no eine vo dene Nütnutze mit syr Glogge z'tot. De sy si de usenanderegschtobe, für im nächschte Momänt wieder a sym länge, graue Chittel ume z'rupfe. Obschon sech das Schouschpil schier alli Tag wiederholt het, isch es doch eim nid glychgültig gsi, nämlech dem Holzerbänz, dä mit dem Hochgfüehl vo mene Seekapitän syr erschte Fahrt ga Neueburg etgägegseh het. Es het ne furchtbar wunder gnoh, wär sech syr Füehrung avertroue wärdi. Und er het sech nid wenig gmeint, wo am andere Morge näbem Karludi Landorfer, dä nüt Gringers im Biet gha het, als sy Fründ Lentulus ga Paris z'begleite, der Pfarrer L'Orsa und der Läheskommissar Tschiffeli ygschtige sy. Der viert Platz isch dem Herr Lütenant von Lentulus reserviert gsi, dä na mene churze-n-Urleb bi sym Vater i der Hahle wieder i d'Garnison zrück müesse het.
Vo Härzesluscht het der Bänzli sys Horn blaset, und sobald me-n-über di chugelrunde Pflaschterschteine wäg und zum Aarbärgertor usgfahre gsi isch, sy o d'Passagier läbig worde.
»Säget mer jitz o, Herr Pfarrer«, het der 49 Ratsherr agfange, »was isch Eui Opinion vo dene Dissentere da, wo i der Sulgenegg sech versammle?«
Der Karludi het d'Ohre gschpitzt. Die Frag het ne-n-interessiert, und will er nid vo dene-n-eine gsi isch, die sech ybilde, si syge's ihrem enorme Verschtand und ihrer wüsseschaftleche Reputation schuldig, nüt az'näh oder es chönni a der Wandtafele bewise wärde, wie der pythagoräisch Lehrsatz, sondere mit schlichtem Sinn o öppis Unbewises gärn als wahr zuegä het, so het er äbe vo Afang a Verschtändnis gha für di damals viel agfochtene-n-Ahänger vom Gänfer-Reveil.
»Me mueß se la mache«, het der Pfarrer L'Orsa mit dem Gamaliel gseit. »Lueget, settigi Lüt wei sech nid la brichte. Si hei ihri Überzügung und wär wett ne's verarge, wenn si für das yschtande, was ihne rächt schynt.«
»Jä–jä–jä«, fahrt der Herr Tschiffeli wyter, »scho rächt, aber da chönnt e jede cho. Mir hei-n-is o müesse la brichte. Was gäb das für ne-n-Ornig, wenn eifach e jede wett syni pärsönleche Schrulle ga gältend mache? Das geit nid.«
»Was weit Der, Herr Läheskommissar, Dir chönnet niemer zwinge, öppis z'gloube, wo-n-ihm nid gloubwürdig schynt und chönnet o niemerem e bsundere Gloube-n-usrede. Das isch pärsönlechi Freiheit.«
50 »P-p–p-p-pärsönliche Freiheit! Was söll das? – Und de d'Chilche?«
»Das tuet enandere nüt. Si lehre nid öppis anders als mir. Und wenn . . .«
»Jä halt, Herr Pfarrer! Das fragt sech de no. Was i mer ha la säge, hei si neue da gar eigeti Theoriee.«
»Nei, nei, Herr Läheskommissar, i bi-n-ech guet derfür, si lehre gar nüd anders als mir o, i kenne ja di Lüt.«
»Herr Pfarrer, me sötti schier meine, Dir heiget o mit üe z'tüe?«
»Und wenn, Herr Läheskommissar?« Jitz lähnt sech der Herr Tschiffeli a d'Gutschewand, so wyt als es müglech isch gsi, vom Pfarrer ewäg, und luegt ne vo z'oberscht bis z'underscht mit uffgrissne-n-Ouge-n-a: »Herrrr – Pf–arr–er? – Und üsi Chilche?«
Das Etsetze het üse Herr Pfarrer luschtig dunkt, und e chly übermüetig seit er:
»Wär seit Euch, daß grad üsi Chilchi di einzig rächti sygi?«
»Ja potz tousig abenandere! Wenn Dir so öppis säget, Herr Pfarrer, was hei mer de no z'erwarte? Das isch ja e-n-offeni Häresie!«
»Usi Chilche-n-i Ehre, Herr Läheskommissar, aber uf die chunt's nid a, sondere-n-uf di unsichtbari 51 Chilche, uf di würklechi, pärsönlechi Gmeinschaft mit üsem Heiland und Erlöser. – Was nützt es Euch, Suntig für Suntig im Münschter ga nes Wappe-n-i Eues höchscht ehrewärte – Fleisch ga abz'drücke, wenn Der nid i di pärsönlechi Gmeinschaft chömet?«
»Pardon, Herr Pfarrer, je vous remercie de votre amabilité. – Würdet Dir das vor em Chilcherat o säge?«
»E bhüeti's, warum nid?
»En effet, mer sy afe wyt cho, un pasteur qui dit: »»Uf d'Chilche chunt's nid a.«« Potz Donnerli, Herr Pfarrer!«
»Ne vous excitez pas, Herr Läheskommissar. Me mueß sech nid mit de-n-eigete Hände Schüüchläder mache. Was vor sech geit, das gscheht, mer möge luege-n-oder nid. D'Bure rede vo mene hölzige Himmel. D'Regierung chönnt vo mene schteinige rede. Aber es heißt nid für nüt: »»Gott wohnet nicht in Häusern mit Händen gemacht. – Der Wind wehet, wo er will, und du hörest sein Brausen wohl, aber du weißt nicht, von wannen er kommt und wohin er fähret.«« Me mueß nid dene welle ga d'Händ binde, die juschtemänt der Chilche ds Läbe gäbe.«
»Ds Läbe gäbe! – I pfyfe ne druuf, wenn si äbe juscht druus loufe.«
»Mit Zwang chönnet dir da nüt mache. Die mueß me jitz la loufe. Aber mer sötte derfür sorge, 52 daß es settige Lüte bi üs wohl isch, daß si ihri Befridigung i der Chilche finde. Wo's dem Läbige verleidet, da tötelet's. Uad wenn mer i der Chilche nid Luft mache, so erschtickt si z'letscht sälber. D'Chilche ghört de Läbige-n-und nid de Tote, und wenn si söll bschtah, so müesse mer is nam Bedürfnis vo de Läbige richte, nid na dene, wo sech nid im Schlaf wei la schtöre.«
»He ja. Das isch sicher. Aber si sölle-n-i der Chilche läbe. Si bruuche nid ga z'dissänterle. Wie söll de der Schtaat no ds Volk in Egi ha, wenn er kei Chilche meh het?«
»Äbe, lueget, da hei mer's. Dir meinet halt, d'Chilche söll füre Schtaat der Profos mache. Aber gloubet mer nume, Herr Läheskommissar, so lang der Schtaat d'Chilche gschirret, wird si ihri Ufgab nid löse. Erscht wenn alli Schtricke dürschnitte sy – und das chunt einisch, will's Gott rächt bald! – erscht de wird me de gseh, was d'Chilche-n-isch und was si verma. Niemer wird de meh dervo profitiere als e Regierung, die d'Wohlfahrt im Oug het. Es isch doch klar, daß e Freji meh leischtet als e Schklavin.«
Jitz faltet der Herr Tschiffeli syni Händ überem Chopf und seit:
»Aber, um ds Himmels Wille, Herr Pfarrer, als getreue Diener der Obrigkeit müeßt ig Euch ja dem Chilcherat denunziere.«
53 »Tüet's nume!«
»Ja, aber . . . .«
»Wohl, wohl! Tüet's nume!«
»Dir heit nüt anders im Chopf als es Regimänt vo der Chilche-n-über e Schtaat.«
»Pardon. Es wär mer leid, wenn i mi so ungschickt sötti usdrückt ha, daß es normal bouets Hirni us myne Worte settigi Schlüß chönnti zieh.«
»Merci, Herr Pfarrer, merci de vos compliments. Dir wärdet ja de Glägeheit finde z'gseh, ob di Herre Chilcherät Eni Expektoratione besser verschtande-n-als my Wenigkeit.«
Mit dene Worte het der Ratsherr der Disput abgschlosse, mit närvöse Finger der Schnupf us de Giletrümpf gwüscht und zum Fänschter usgluegt.
Der Pfarrer L'Orsa het mit schelmischem Blinzle sy tabatière fürezoge-n-und sym erboste Gägner e Prife-n-offeriert: »Herr Läheskommissar!«
Der Herr Tschiffeli het ta, wie wenn niemer näbe-n-ihm würdi sitze-n-und sys vis-à-vis agredt: »Dir reiset ga Paris, Herr Landorfer?«
Di höflechi Antwort vom Karludi het der Klaps vo ds Herr Pfarrers Schnupfdrucke dürschnitte, und du het me nüt meh ghört bis Schtuckishus, wo der Wage ghalte het.
Da het sech juscht der jung Herr von Lentulus, i der rote-n-Uniform vom französische 54 Garderegimänt Besenval us der Umarmung vom Herr Rittmeischter glöst und isch uf d'Gutsche zuecho. Dem Offizier sys Gsicht isch nid juscht heiterer worde, wo-n-er als vis-à-vis e Pfarrer i der Poscht gfunde het.
Der alt, vereinsamt Herr Rittmeischter het sech mit sym rotsydige Naselumpe d'Ouge-n-abgwüscht, wo-n-er sym Suhn z'negrüeft het: »Leb' wohl, mein Junge! Halt mir deinen Degen blank!«
Na nes paar Begrüeßungssätze-n-isch d'Konversation nah-ti-nah i ds Schtocke cho und jede Passagier het Zyt gfunde, syne Gedanke nache z'gah. Wo si über d'Höchi vo Uettlige gfahre sy, hei di vier Manne, jede-n-uf sy Art, mit der Zuekunft vo der bärnische Republik und mit der bsundere Rolle sech abgä, die si sech sälber dert drinne zuedänkt hei. Das ma di wunderbari Ussicht erwürkt ha. Wär wett o anders chönne, als patriotischi Tröum schpinne, wenn er dert obe düre geit und sech ds Bärnerland e so herrlech vor ihm usbreitet! Ygnischtet zwüsche-n-üppige Waldhuble-n-und saftig grüene Matte, Hoschtete-n-und Allee schtrecke di heimelige Dörfer ihri Chilchsturmhälme-n-i d'Luft. Alles isch e so herrlech groß und wyt. Und doch isch e kei dürre Fläcke z'gseh, vo der Aare-n-ewäg, wo da tief unde zwüsche de waldige Börder düre ruuschet, bis ufe zu de silberige Schneefälder und Gletscher. Wettigs Land 55 isch das! Und dert linggs im Mittelgrund, da luege di alte Türm zwüsche de zaggete Schanze füre. Dert sitzt si fescht und schtill uf ihrer grüen verwachsene Flueh, di alti Schtadt, wo das alles erschtritte het und's jitz mit Chraft und edle Gedanke beherrscht. Was isch scho alles da drüber gange? Was wird no drüber cho, bis d'Sunne zum letschte Tag über ds Fyschteraarhorn ufechunt?
Mit schtill lüüchtende-n-Ouge het der Pfarrer L'Orsa a di Zyt dänkt, wo di volländeti Grächtigkeit ihres Regimänt einisch o i däm Land wärdi usüebe. Der Herr Tschiffeli het mit verlorene Blicke drüber nachegsunne, wie doch alles so cho syg und wie's gah wärdi, und sech gseit: »Me darf nid dra dänke.« Der Herr von Lentulus het i der wyte Landschaft d'Schlösser gsuecht, wo d'Landvogteie bezeichnet hei und dänkt: »Mer la nid lugg, bis mer se wieder hei.« Dem Karludi syni Chinderouge hei verrate, daß er z'fride gsi isch mit däm, was da isch. Ihm het d'Regierung mit ihrem groß dänkende Schultheiß alli Gwähr botte für ne glücklechi Zuekunft. »So sött's jitz blybe,« het er gmeint, »jitz chäm's guet.«
Der Holzer-Bänz het i Tag yne ghornet und nüt dänkt.
Der Wätterluft het flüchtigi Wulkeschätte-n-über d'Hochäbeni gjagt und di ganzi Landschaft i ihrem 56 Schlummer beläbt. Es het eine dunkt, si müeß atme.
Bald het e Bärgzug di schöni Ussicht verdeckt. No einisch isch si erschine, uf em Rügge vor Frienisbärg, und du het sech e-n-anderi Gäged vor üsne Reisende-n-ufta, der Jura, überschattet vo nere riesige Gwitterwulke. I zimlech schläferigem Trab isch es bi brüetiger Hitz dür ds große Moos gange. Bald het der Herr Tschiffeli afah dusle-n-und isch je länger descht meh mit sym ganze Ratsherregwicht uf e Pfarrer grütscht, so daß dä alli Bott sy Ellboge-n-i d'Rüppi vo sym Nachbar het müesse bohre für sech sy Existenz z'sichere. Bi St. Blaise ändlech het der Jorat mit es paar wüetige Schtöß wieder Läbe-n-i d'Gutsche bracht. Im losbrächende Gwitter isch der Schlaf o de Roß abhandecho, und der Bänzli het müesse luege, wie-n-er sy edli Fracht glücklech a ds Zil bringi. Längs Bitze wys isch es under Blitz und Donner im Galopp gange, und männiglech het mit großer Erliechterung d'Türm vo Neueburg gseh uftouche.
Acht Tag druuf sy üsi beide Jünglinge-n-i der Riese-Schtadt aglanget. Dem Karludi syni Erwartunge vo Paris sy wyt übertroffe worde vo der Würklechkeit. Uf der erschte Fahrt dür di ändlose Gasse het er alli Ougeblick sy wälterfahrene Kamerad gfragt: »Was isch da los?« – »He nüt,« het der Lentulus gantwortet, »was wett sy?«
57 »He di Hüüfe Lüt.«
»Das isch hie geng e so, du Chind. – di Hüüfe Lüt!« seit der Lütenant, leit sech im Wage hindere-n-und gagglet gredi use.
Je meh si gseh hei, descht schtiller isch der Karludi worde. Es isch ihm gsi, wie wenn d'Wälle vo mene-n-andere Läbeselemänt über sym Chopf zsämeruuschete-n-und, halb betöubt, het er sech gschpürt i öppis Undefinierbarem, Unbegryflechem versinke. Mit wyt ufgrissne-n-Ouge-n-isch er a Paläschte-n-und Dänkmälere vorby gfahre, ohni meh z'frage, was dises syg und wäm das ghöri.
Undereinisch sy si a ihrem Zil gsi, wo der Lentulus sy Fründ ylogiert het. Es isch im dritte-n-Etage gsi vo mene Hus, nid wyt vo der Babylone-Casärne.
O hie im Hus hei di neue-n-Ydrück um ds Karludis müedi Schläfe brandet, daß er nid us em Gfüehl use cho isch, er troumi nume. Di galanti Fründlechkeit vo der Wirti und ihrer Tochter und no viel meh ihri fixi, packendi, vo jeder Grobheit abdeschtillierti Beschtimmtheit hei uf der Schtell e mächtige Zouber uf e Karludi usgüebt.
Der Lentulus het sy Fründ bald alleini gla, für sech bi sym Kommandant ga z'mälde. Z'erscht isch der Karludi i Ruehbett-Egge gsässe-n-und het vor sech abe gschtuunet. Aber es het ne nid lang dert 58 bha. Er isch a ds Fänschter und het bald uf ds Gwimmel vo der änge Gaß abe gluegt, bald über ds Wirrsal vo de Decher und Chemeni, us däm da und dert, wie unbekannti Bärggipfel, Kupple-n-und schlanki Türm sech zum rote-n-Abedhimmel ufgreckt hei. Bald het me-n-us mene Hof ufe-n-es Trumpetesignal ghört. Aha, dert wird dem Lentulus sy Casärne sy. Lang scho sy dem Karludi syni große graublaue-n-Ouge-n-uf däm eigenartige Bild ume gschpaziert. Da und dert sy hinder Fänschter und Lücarne Liechtli uftouchet. Da g'hört er plötzlech e gloggehälli Schtimm hert näbe sech: »Ça vous plaît-il, Monsieur?« Und mit luschtiger Ungeniertheit lähnt sech näbe-n-ihm der Wirtin Töchterlein über ds Balüster, merklech amüsiert dür e Chlupf vom neue Gascht. Si isch mager gsi, wie-n-e Hofgeiß, aber chic und duftig und ihri schwarzglänzige Blicke sy i ds Karludis Ougeschtärne gschprunge, wie Schteinli, wo me-n-i ne himmelblaui Alpeglungge wirft. Dem Karludi isch es nid agnähm gsi. Aber, was het er welle? Er het mit ere-n-afah brichte, so harmlos wie's ihm öppe müglech gsi isch. Na churzem Gschpräch het er na der Poscht gfragt und Tinte gheusche, für hei z'schrybe, daß er glücklech acho sygi.
D'Pariserin isch höflech gnue gsi für ne z'verschtah und het ne-n-alleini gla. Aber chuum het er im Halbdunkel gschribe gha: »Chère Maman,« so 59 polderet's unerchannt a d'Türe, und gäb, daß er het chönne »entrez« rüefe, schteit e riesige Kärl i der Schtube-n-und mäldet sech »Grenadier Bandi.« S'isch der Ufpasser vo sym Fründ gsi, wo ne-n-isch cho reiche zum Souper bi de Schwyzeroffizier. Dert isch er mit offene-n-Arme-n-empfange worde, het alti Bekannti gfunde, neui Bekanntschafte gmacht und e luschtige-n-Abe mit syne Landslüte zuebracht. Chuum wieder i syr Schtube, het ne d'Masse vo de-n-Ydrück vo neuem überfalle-n-und ne trotz der Müedigkeit nid la schlafe bis d'Mitternacht übere gsi isch. Du isch es aber ersch rächt losgange. I wildem Häxetanz sy Lüt, Tier und Landschafte-n-um ds Karludis Chopf umegkreiset. Di ganzi Reis het er no einisch düregmacht, nume mit däm Underschid, daß Schtädt und Lüt im grüslechschte Chrousi-Mousi a-n-ihm vorby gange sy. I däm Chaos isch schließlech ds Jetti vor ihm erschine-n-und het ihm sys hölzige Mämmi etgägegschtreckt. Dür das Bild düre-n-isch ihm de wieder ufdämmeret, das Mämmi syg ja vor Jahre bi der Neubrügg ertrunke. »Briegg nid,« het er ihm zuegrüeft, »du muesch de nes anders ha und de no nes schöners.« Aber ds Jetti het mit däm Troscht nid gschine z'fride z'sy. Und plötzlech gange dem Karludi d'Ouge-n-uf, und d'Sunne schynt häll i d'Schtube, währed vo der Gaß Wagegrassel und Gschrei ufetönt. Flingg isch er uf, für kei Zyt 60 z'verlüüre. Und scho währed syr Toilette het er geng uf d'Gaß abegluegt, wo's wie zwee gäge-n-enandere loufendi Ameisezüg vo Möntsche gramslet het. Allerhand Lüt hei ihri War mit eigenartigem, läng zogenem Ruef feil botte. Chrüpple hei g'orgelet und sy uf hölzige Beine vo Hus zu Hus gschtäcklet. Bättelmönche mit Seck über de-n-Achsle, Soldate, Bedienti, Glehrti i schwarze Talar und wyßlockige Perrügge, Modenaffe-n-und Gamins mit verfotzlete Hösleni, Froue mit Fischchörb und Modiste mit bluemete Cartondrucke, so groß schier wie-n-e Regimäntspouke, e schmüselige Savoyard mit mene Murmeltierli uf em Arm und einisch sogar e lybhaftige Neger i-n-ere glahrige Livree, das alles het sech raschtlos zwüsche Gutsche-n-und Güeterwäge düre gwunde. Wettigs Läbe! Und i däm ganze Gschtüchel isch öppis gsi, wie di glychmäßigi Bewegung vo mene Mühlirad. Jedes het gschine z'wüsse, was es wott und wohi-n-es ghört und keis isch dem andere-n-i Wäg cho. Niemerem het me müeße z'wäghälfe.
I de Morgeschtunde-n-isch der Karludi uf sich allei agwise gsi, vowäge sy Fründ het Dienscht gha. Er het sech bald uf d'Socke gmacht für sech sälber chly z'orientiere-n-und Etdeckungsreise z'undernäh, und kei Viertelschtund isch verschtriche, ohni daß er öppis Neus, Interessants gfunde hätti.
Uf syne Wanderunge-n-isch üse junge Bärner 61 bald i Tuilerieegarte cho, und vo denn ewäg het er sech geng und geng wieder uf der Linie vom Louvre bis zum Arc de l'Etoile bewegt. Alli Abe schier isch er dert ga schpaziere, mängisch wyt use, i der Richtung vo Neuilly. Und jedesmal het er sech trotz Hunger und Müedigkeit nume mit Müej vo dene wundervolle-n-Anlage losgrisse.
D'Silhouette vom Triumphboge vor em rotguldige-n-Abedhimmel, das weiche, duftige Liechtmeer uf de länge, großartige-n-Allee-n-und uf der boumryche Landschaft vor der Schtadt hei sech i syr Phantasie völlig ygäzt, so daß er se syr Läbtig nümme los worde-n-isch. Und bi aller der Pracht het er doch nie sys Bärn vergässe. Ihn het nume no ei Gedanke beläbt: öppis – nume-n-öppis vo dene große-n-Ideee, wo i der Herrlechkeit schlummere, hei z'bringe für sys Vatterland. Dert, uf syne-n-einsame Schpaziergänge, z'mitts im gröschte, frömde Gschtüchel, Grassel und Glöuf, isch der Karludi zum glüjende Patriot worde. Wenn je z'Bärn großi Gedanke chönnte-n-i ds Läbe gsetzt wärde, so wär's jitz, nadäm me dür di furchtbarschte Reinigungsprozässe gange sygi und einmüetig di wahri Wohlfahrt suechi, so het er dänkt.
Der Fründ Lentulus het nid begriffe, wo das use söll. Er het gmeint, der Karludi heig Längizyti, will er geng so schtill gsi isch und nid ds gringschteVerlangezeigt het zu de Luschtbarkeite-n-und 62 Lumpereie, zu dene di junge-n-Offizier ne hei welle-n-amache. O di luschtigi Parisere, wo ne daheim umflatteret het, het nüt a-n-ihm abbracht.
»I gseh scho,« het der Lentulus einisch zum Karludi gseit, »du reisisch mer no hei und hesch nüt gseh vo Paris.«
»Nüt gseh! I cha doch nid meh als der ganz Tag luege.«
»Ja, ja, aber das isch nüt, geng nume Hüser, Böum und Schprätzbrünne.«
»I gseh da gnue derhinder. La mi nume mache!«
Übriges isch es gar nid nume bi'm Schpaziere blibe. Der Karludi het viel Zytunge gläse-n-und isch sogar einisch a nere Chammersitzung ga zuelose, die-n-ihm e tiefe-n-Ydruck gmacht het wäge der fabelhafte Beredtsamkeit. Demokrat frylech isch er bi allem däm nid worde. Er het bi verschidene vornähme Familie verchehrt, wo-n-es unghüür korräkt zuegange-n-isch. Schtill, aber mit offene-n-Ouge-n-und Ohre-n-isch er dagsässe-n-und het sech alles zu Nutze gmacht. Da het sech meh und meh d'Überzügung in ihm feschtgsetzt, daß me-n-Unberuefeni nid dörfi zur Regierung la, wo öppis Großes söll z'schtandcho. Wenn bi de Lüte, mit dene der Karludi verchehrt het, öpppis kritisiert worde-n-isch, so sy's di schwache Maßregle-n-und d'Konzessione vo der Regierung gsi. Und nid am wenigschte het me-n-im Offizierskorps 63 vo de Schwyzer die Ansichte verträtte. Dert het me d'Schtilli vor em Schturm gschpürt und deßwäge di unerbittlechschti Disziplin und Schträngi düregfüehrt. Nüt het me-n-underwäge gla, was di unbedingti Zuverlässigkeit vo de Truppe hätti chönne fördere. Und jedes Nahgä vom Chünig i-n-irged ere politische Frag het bi de höchere Schwyzeroffizier es Chopfschüttle verursacht. Im Adänke-n-a Undergang vo der alte Monarchie hei di Offizier raisonniert: »Mer wei für alles guet schtah; nume söll me-n-is de o la mache.« Das, het der Karludi gmeint, sygi o für d'Bärner-Regierung ds richtige Raisonnement und so möcht er o sälber säge. Däm Gedanke het er a mene-n-Abe-n-i Gägewart vo mehrere Bärner läbhafte-n-Usdruck gä, so daß der Oberschtlütenant Rösselet ihm d'Hand uf d'Achsle gleit und ne gfragt het: »Weit Dir nid by-n-is blybe, Herr Landorfer?«
»Nei«, het der Karludi gseit. »Das isch nid my Wäg. Aber daheim wott i mys Mügleche tue. Mer hei jitz e famose Schultheiß, und jitz isch es üsi Pflicht, dä z'underschtütze mit allne Chrefte. Jitz wei mer derhinder, und d'Nachwält söll üser Generation nüd chönne vorwärfe. Ds Volk söll alles ha, was ihm vo würklechem Nutze sy cha. Alles sölle si ha. Aber es darf nüt überschtürzt wärde. Eis söll sech us em andere-n-use-n-etwickle. Und drum müesse mer derfür sorge, daß keini unberuefene, ungschickte 64 Händ dry gryfe. Mir wei's mache. Mer wei zeige, daß me-n-is unrächt ta het, idäm me-n-is ds Vertroue-n-etzoge het. Mer wei's wieder gwinne, mer wei's dem Volk dür nes gwüssehafts Regimänt abzwinge.«
Mit wachsendem Yfer het der Karludi gredt. Es isch gsi, wie wenn alles, was er i de letschte Wuche so schwygsam i sech umetreit het, plötzlech i gwaltsamem Usbruch sech wett etlade. Alli, wo derby gsi sy, hei sech gweidet a der jugedleche Begeischterung, und nid am wenigschte der Lentulus. Dä het dem Karludi gseit: »Wahrhaftig, wenn my Kapitulation mi nid würdi binde, i chäm mit der hei und wett der cho hälfe.« 65
IV.
Vo Eigeligkeite, Gäzzischtile-n-und chrischtleche Tugete. Der Ludi Bickhard macht wieder einisch öppis Dumms.
Im yfrige Schträbe, sech vom Ordinäre z'underscheide, hei üsi liebe-n-Altvordere vo der Restaurationszyt allerhand Mode-n-und 66 Maniere-n-agnoh, die zuglych graziös und lächerlech gsi sy. Vom klassische-n-Empirekostüme isch d'Frouemode dür verschideni Wandlunge düre-n-uf di abetürlechschte-n-Ufzüg verfalle. D'Chopfbedeckunge sy bald dem türggische Turban, bald der polnische Czapka abgluegt gsi, bald rund, bald viereggig und je länger descht meh mit Bouquets und Fädere, Cordons und Plämple verziert. Di eigetlechi Coiffüre-n-isch zu mene wahre Marterinschtrumänt worde, so chunschtvoll isch si gsi. D'Haar sy z'ringsetum us e Chopf use grisse-n-und i di ungloublechschte-n-Ornamänt vo Züpfe, Lätsche-n-und Boucles ufbyget worde, zwüsche die me Schträhle, Blueme, Chornähri, Bletter und anderi Sache-n-ufgschteckt het. A de Röck hei vo Jahr zu Jahr d'Plissés und Garniture-n-überhand gnoh. Schlanki Häls, Achsle, so abheltig wie-n-es Chilchedach, und schpitzigi Füeßleni hei bsunderbar viel gulte, und drum het me-n-alles agwändet, für sech das Ussähe z'gä. De-n-einte-n-isch es grate, di andere hei sech zu Karrikature-n-usbildet. Zu de-n-erschtere het ds Jetti Lombach ghört. Syni Eltere hei viel uf comme-il-faut gha und hei ihrem Töchterli nid ds gringschte Ghotsch düregla.
Da-n-es halt o ohni alli Restaurationszuetate meh als nume präsentabel isch gsi, so sy d'Beschträbunge vom Elterepaar mit dem beschte-n-Erfolg 67 belohnt worde. Das Meitschi isch i allne Linie graziös gsi, wohlproportioniert und vo früschem Teint. Viel weniger i d'Zyt passet het sy Gmüetsart, vowäge ds Jetti het sech nid chönne verschtelle. Es isch gsi wie-n-e tiefe Brunne, i däm me d'Schteine-n-im Grund e so dütlech gseht, daß me meint, me mög se mit der Hand errecke, trotzdäm si chlaftertief lige. Ds hohle, gchünschtlete Wäse vo der Gsellscheft het ihm kei Befridignng botte. Natürlech het es sech da drüber nie Rächeschaft gä: es het nid gwüßt, warum ihm mängs e so gräßlech längwylig und dumm vorcho isch, a däm so vieli wohl gläbt hei. Aber äbe so wenig hei d'Eltere-n-erchennt, wo's fählt. Me het gmeint, ds Jetti wüssi z'guet, wie hübsch es sygi und es findi halt eifach, me tüej ihm nid schön gnue. Me het ihn's mängisch z'Red gschtellt und ihm d'Lätzge gmacht über sys Wunderlechtue, aber geng het me-n-am lätze Trom zoge, und das Meitschi isch je länger, descht eigeliger worde. Je länger descht meh Lüt hei über ds Jetti afah pülvere-n-und nid am wenigschte di junge Herre. Sys Charme het se vo wytem azoge. Sy si-n-ihm aber nächer cho, so sy ne d'Anforderunge, wo ds Jetti a ihri Konversation gschtellt het, grad uheimelig worde, und schtatt us em lutere Brunne vo ds Jettis Sinnesart z'trinke, hei si nume-n-i mene Wasserschpiegel ihri eigeti Physiognomie erchennt und hei 68 Ryßus gnoh. Das isch halt so, d'Lüt la sech viel liechter zueche bi eim, wo der Usdruck uf ne wohl gfüllte Mage-n-und es läärs Härz dütet, als zu eim, däm es großes Härz voll höchi Gedanke-n-us de dunkelärnschte-n-Ouge luegt.
Wo d'Zyt cho isch, i dere me ds Jetti het sölle-n-i d'Underwysig schicke, isch du däm Töchterli der Irrtum vo syne Lüete z'guet cho. E wysi Vorsähung het de-n-Eltere-n-und Berater d'Hand vor d'Ouge gha, und si hei i ihrem Irrtum müesse blybe, bis gäge-n-ihre Wille Glychs zu Glychem, das heißt ds Jetti zu mene bsunders gedigene-n-Underwysiger, cho isch.
Me het dänkt, jitz müeß me Sorg ha. Villicht daß e rächt e nüechteri und seriosi Underwysig däm eigelige Wäse der Boge gäb und däm Meitschi d'Ouge chönnti uftue über sys exigeante Wäse. Der Pfarrer Schaffter vo der wältsche Chilche het ds sältmal gar zoge, und wenn me-n-ihm vo gwüsser Syte vorgworfe het, er sygi nid ganz bumbefescht gäge d'Dissenter, so isch derfür de ds Wältsche gar schwär i ds Gwicht gfalle, »wo doch für d'Erziehung zum gsellschaftleche Läbe-n-enorm wichtig isch und der Frömmigkeit geng es aschtändigers Chüschtli git«.
Niemer het sech über d'Wahl vom Underwysiger meh gfreut als ds Jetti sälber, und für ihns isch mit der erschte Schtund e glücklechi Zyt abroche. 69 Zur Verwunderung vo syne-n-Eltere-n-isch es albe mit glücksälig lüüchtende-n-Ouge-n-us der Schtadt cho hei z'fahre, voll Bewunderung für e Herr Schaffter. Me isch ihm du o öppe z'Predig gange, und d'Frou Blanche het schier gar mit ihrem Töchterli afah schwärme. Aber bald het si afah gschpüre, daß ds Jetti ihre-n-i religiöse Sache vorchunt, und vo denn a het si weniger läbhafte-n-Ateil gnoh a syne neue, tiefgründige-n-Interesse. Ja, mängisch het ere ds Glöuf vom Jetti afange-n-uf d'Närve gä. Der Herr Oberscht het sech nid ufgregt. D'Froue heige ja eigetlech der Wyl fromm z'sy, het er gmeint, ihne schadi's nüt, und wenn si d'Sach für sich bhalte-n-und nid anderi dermit gange ga längwyle, so chönn me ne nüt derwider ha.
Was me du hingäge nid rächt het welle begryfe-n-und was d'Eltere schtutzig gmacht het, isch der unerwartet Glychmuet gsi, mit däm ds Jetti i sym Underwysigsjahr uf di gsellschaftleche Freude verzichtet het. Me het geng no gmeint, me wärd ihm ds üebleche Verbott vo dene Sache bis zur Admission uf irged e-n-Art müesse verzuckere, vowäge daß es flotts Meitschi, das, wie me ja wohl gwüßt het, trotz allem de junge Herre-n-imponiert het, so mir nüt, dir nüt uf alli Fêtes wärdi verzichte, isch doch chuum dänkbar gsi, um so weniger, als es räßi Zunge gnue gä het, die bhouptet hei, ds Jetti 70 syg es Heimlechseißes und laji syni Verehrer no so gärn Schturm loufe. Item, ds Jetti het nid mux gmacht. Und schtatt, daß me sech über di Willfährigkeit gfreut und d'Sach äbe so natürlech gnoh hätti, wie ds Jetti, isch me drob erchlüpft und het gförchtet, es chönnti dem Meitschi öppis dervo blybe. Sogar der Herr Oberscht isch ob der Wahrnähmung e chly inquiet worde, het doch ds Jetti scho meh als einisch verrate, daß »sys Mäß vo arischtokratischer contenance nid im équilibre mit sym gute Härz gschtande-n-isch, ja daß sy fatali Möntscheliebi glägetlech a ds Uschickleche gschtreift het.«
Im Schpätherbscht het dem Herr Oberscht sy Lächema, für mit dem Drösche besser z'rücke, d'Schallewärcher uf d'Schtör gnoh. Der Herr Oberscht het's ungärn la gscheh; aber er het ygseh, daß me sünsch nid mögti gcho. D'Schloßjuged het sech für di schwarz und wyß gschtreifti Garnison läbhaft interessiert und isch der lieb läng Tag nid vo der Schüüre wäg z'bringe gsi, wo di zwöibeinige Zebra im hälle Schweiß – ei Bige-Bage-Boge-Boschtpapier, zwo Bige-Bage-Boge-Boschtpapier, drei Bige-Bage-Boge-Boschtpapier – dröschet hei, währed der Profoß mit der gladene Doppelflinte di lääre Zwätschgeböum aginet het.
Ds Jettis Brüeder, zwee luschtigi Fägere, hei sech bsunders amüsiert a de sogenannte Gäzzischtile. 71 Das sy Halsyse gsi mit länge Schtile, die vom Äcke bis höch übere Chopf vom Schträfling ufgschtande sy und am abegkrümmte-n-Änd es Glöggli treit hei. Die Yse het me de bösere Zuchthüsler agleit, damit si nid liecht chönne dervo schpringe. Ds Jetti het hingäge nüt zum lache gfunde-n-a dene Gäzzischtile. Es het ei Schallewärcher gseh, dä under sym Halsring blüetet het. Ohni sech lang z'bsinne, isch es zum Profoß gange-n-und het ihm gseit: »Säget, loset! Dä dert het e böse Hals under sym Gäzzischtil.« Der Profoß, e-n-alte Dienete, isch ufgschtande-n-und het schier schlafschturm d'Hand a d'Chappe gleit und gseit »Mademoiselle?«
»Lueget«, het ds Jetti repetiert, »dä arm Karli dert blüetet«.
»O das macht nüt«, antwortet der Profoß, »das tüe si mängisch«.
»Me sött ihm das Yse wägtue«, meint ds Jetti mit vorwurfsvolle Blicke.
Da het der Profoß der Zeigfinger uf und seit mit Amtsyfer: »Das wett i nid probiere, Mademoiselle. Es chönnt mer schlächt gah.«
»E bah. Nähmet dir ihm's nume wäg. Es gseht's ja hie niemer. Und wenn am Änd o – das nähm i de uf mi.«
»Nei, nei, wäger nid, absolut nid.« Ds Jetti het nid länger insischtiert; aber ds Beduure mit 72 dem Gfangene het ihn's im Innerschte-n-ufguslet. Es het gwartet, bis di Lüt Fyrabe gmacht hei und dä mit dem gribsete Hals zum Brunne cho isch, und du het es sech zueche gmacht, nid ohni innere Kampf. Scho der ganz Namittag het es sech gseit, da sötti me jitz öppis mache. Hie wär jitz einisch e Glägeheit, sy chrischtlechi Gsinnnng z'zeige. Aber es het nid rächt gwüßt, wie und was. Ganz zaghaft isch es der Verbrächer ga arede, wie-n-ihm's im Ougeblick ds Härz diktiert het: »Tuet's Ech weh?« Es paar schtahlgraui Ouge hei ds Jetti mit dem glyche-n-Usdruck agluegt, dä me-n-öppe-n-unwillkürlech animmt, wenn me-n-i nere wildfrömde Schprach agredt wird.
Dem Jetti isch es vis-à-vis vo däm glattrasierte, gräutschelige Verbrächerchopf rächt uheimelig worde; aber es het di erschti Glägeheit zu mene chrischtleche Zueschpruch nid so gschwind welle prysgä, dütet mit der Hand a sy eigete, wyße Hals und fragt e chly luter als vori: »Öb's Ech weh thüej?«
Uf das hi het sech dem Schallewärcher sys Muul i d'Breiti zoge, und wie der letscht Tropfe-n-us nere lääre Guttere-n-isch es fürecho: »Chly wou.«
»Söll ig Ech chly verbinde?«
»Hm«, grinset der Schträfling unglöubig.
»Chömet, i will Ech öppis umbinde.«
73 Der Schallewärcher blybt unbeweglech und seit: »S'wird Ech öppe nid ärscht sy.«
»Wohl es isch mer ärnscht,« seit ds Jetti und lyret mit heimlechem Tschuder der lynig Lumpe, wo-n-es mitgnoh het, ume Hals vom Schallewärcher, ohni syni gwunderige Blicke-n-ufz'fah. Ds Härz het ihm gchlopfet. »Jitz, jitz! Red' jitz!« het's i sym Innere gseit, und mit Hascht het ds Jetti na mene passende Wort gsuecht.
»Warum syt Dir im Schallewärch?« schtoßt's mit Härzchlopfe-n-use.
E neue schpöttisch-unglöubige Blick trifft ds Jetti.
»Hm?« erneueret es sy Frag.
»Ho, vowäge!« seit der Schträfling.
Dem Jetti sy Bruscht het garbeitet, schier zum Verschpringe, wo-n-es furtfahrt:
»Gället, Dir heit halt dem liebe Gott nid gfolget? – Sünsch wäret Dir jitz nid da.«
Es widerwärtigs Lache-n-isch über ds Gsicht vom Schallewärcher gfloge. Nüt descht-weniger het ds Jetti vo neuem agsetzt: »Dir müeßet Ech halt ihm ergä. Dir wüsset ja: Jesus nimmt die Sünder an.«
Der Huefschlag vo mene Pfärd het dem Jetti ds Wort abgschnitte, und chuum het es umegluegt, rytet scho der Herr Oberscht Lombach zueche-n-und fragt, währed der Schallewärcher dervo trappet: »Was machsch du da?«
74 Ds Jetti het ohni wyters gwüßt, daß sys Undernäh d'Zueschtimmung vo sym Papa nid wärdi finde. Unwillkürlech het es mit syne schön modellierte-n-Achsle so Verlägeheitsmanöverli gmacht und du gseit: »O dä arm Gügger het e so weh gha am Hals und da ha-n-ig ihm e Lumpe zum umbinde gä.« Het es scho da nid gwagt, z'säge, daß es höchscht eigehändig der Schallewärcher verbunde heigi, so isch es vo der schlichte Wahrheit no wyter abtribe worde dur d' Frag vom Herr Oberscht: Wäm? Däm Zuchthüsler?
Dem Jetti syni dunkelbruune-n-Ouge hei sech usgwytet zur schtumme Frag: »Warum hätti nid sölle?« Es het öppis a syne Händ ume gniffelet und isch hinderem Roß vo sym Papa här gäge ds Schloß gange. Mit mene möhrige Mäuggerli isch es a Pfoschte vo der Hustüre glähnt blibe, währed der Herr Oberscht abgschtige-n-isch und ds Pfärd dem Chnächt übergä het. Im Grund het dem Papa d'Barmhärzigkeit vom Jetti gfalle. Aber syni us df gsellschaftleche Läbe grichtete-n-Erziehungsprinzip hei ihm verbotte, das la z'merke. Wider sy Gwohnheit isch er am Jetti vorby gange, ohni's a sech z' zieh, und i der höche-n-Ygangshalle het er obem Abschtreife vo syne grobe Rythändsche halb ergerlech gseit: »Das macht me nid. I wott das nid ha.«
»Aber, wenn's ihm weh ta het! Hättet Dir ne nume gseh, Papa . . . .«
75 »Das isch glych. Es schickt sech nid, und i wott's nid.« Mit dene Worte-n-isch der Herr Oberscht im dunkle Gang verschwunde.
Ds Jetti isch e-n-Ougeblick unbeweglech im Vestibüle blybe schtah. Znm erschte mal het es sech e chly – eigetlech über Gebühr – Märtyrerin gschpürt und het drob mit der Flüchtigkeit vo mene Näbelschtreifli ds unagnähm beschämende Gfüehl vo syr Unufrichtigkeit vergässe. Mit anmuetiger Majeschtät het es sy Trotzchopf i ds Gartehüsi usetreit, ne dert uf syni schlanke-n-Ellböge gschtellt und mit troumhaft ufgrissene-n-Ouge-n-über d'Aare wäg gschtuunet. Wie Brieftube sy syni Gedanke-n-under de wuchtig usgschpreitete-n-Escht vo de-n-alte Cheschteneböum wäggfloge, übere Brämgarte, i d'Schtadt, zum Herr Pfarrer Schaffter. Däm hätt es jitz sy Chopf möge-n-a d'Bruscht lege.
So het es nid gmerkt, daß d'Mama mit majeschtätischem Schritt über d'Terrasse cho isch. Und dür ihri Frag: »Qu'est-ce que tu as?« unagnähm ufgschreckt, antwortet's mit mene töubbelige Ranggle.
»Qu'est ce que ça veut dire?« seit d'Mama mit rüejiger Überlägeheit.
Jitz mueß me wüsse, daß ds Jetti sech nie gärn vo syr Mama het über inneri Aglägeheite la interpelliere-n-und am allerwenigschte-n-i religiöse Sache, will es bi ihre nid ds rächte Verschtändnis het 76 gmeint z'finde. Scho di bloßi Nächi vo der Mama het ihn's i däm Ougeblick ufgregt, und drum etfahrt ihm di deschpäktierlechi Antwort:
»Ça ne vous reg . . . .« Der Räschte frylech isch ihm im Chlupf über sy eigeti Unartigkeit erschtickt. Aber, was het das ghulfe? D'Houptsach isch use gsi, und i der momentane Trotzverfassung isch es Zrücknäh und Abbitte-n-unmüglech gsi.
Fatalerwys isch di Situation o der Mama Blanche unlösbar vorcho, so daß sech ihri Majeschtät bi mene Haar i ne gar nid restaurationswürdigi Tätlechkeit ufglöst hätti. Mit knapper Not het si sech ebha, derfür aber dem Jetti abeputzt, wie no nie, und ihn's i sy Schtube gschickt. Dert isch es i nere böse Verfassung acho.
Vo Reui über sy Ungezogeheit kei Schpur. Descht meh trotzigi Vorsätz, sy chrischtlechi Läbesanschouung, ohni alli Rücksicht uf d'Eltere z'bhoupte-n-und derna z'läbe. Das isch einschtwyle ds Resultat vom Tag gsi. Jungi Chrischte sy geng Eklektiker. Si verschieße sech i einzelni Programmpunkte vom Evangelium und wei i dene-n-uf Uchöschte vo de-n-andere, villicht z'allerinächschtligende, glänze. Si grate liecht i quälendi Halbheit. E rächti Harmonie und öppis nach zueche Ganzes erschtryttet me gwöhnlech erscht mit de graue Haare.
77 So isch das guete Jetti halt o hüscht und hott gfahre, und uf d'Uschehrete wäge syne Samariterdienschte sy no vieli anderi cho. Je meh es i der Schuel vom Herr Schaffter vorwärts cho isch, descht empfindlecher isch es worde gäge jedi abchüehlendi Bemerkung vo syne Lüte-n-und no meh gäge Schticheleie, wie se grad der Oberscht im Bruuch gha het. Wenn er sys Töchterli bi guetem Luun a sech zoge-n-und ihn's gfragt het: »Und was mache dyni Zebra?« so het's nid welle Gschpaß verschtah, sondere-n-afah duble-n-und ds Duureli mache. Under dene-n-Umschtände het neue niemer welle ha, daß das Underwysigsjahr vo großem Säge sygi. Di Verwandte hei gfunde, i däm Rychebach syg no nie so viel gchäret worde wie das sälb Jahr. Im Schtille-n-und Verschteckte-n-aber het juscht under allem däm üssere Kampf öppis Großes i ds Jettis Härz Wurzle gschlage. Mit allem Necke-n-und Chaltwasser-Aschütte het me di Wurzle tiefer und tiefer ynetribe, und dermit het ds Jetti scho früech sälbschtändigs Wäse-n-übercho. Es het nah-ti-nah d'Schticheleje besser möge-n-erlyde-n-und isch ändlech sogar im Schtand gsi, se mit nere rüejige-n-Antwort heiz'wyse.
Ds Jahr druuf – d'Admission isch übere gsi – het's einisch i der Gäged vo Heihuse brönnt, und me het gseit, es sygi vo mene-n-öfters gschtrafte Vagant azündtet worde. Da isch es du der Herr 78 Oberscht acho, wieder einisch sy Tochter z'necke. »Ähä, Jetti,« het's gheisse, »das git wieder eine für i d'Pänsion am Zwingelhof. Du chasch ne de ga tröschte.«
»Tant pis,« lachet ds Jetti, »villicht wär er nid derthi cho, wenn er vorhär meh mit üsereim hätti chönne verchehre.«
»He nu so de – tu promets,« het der Herr Oberscht gmeint, und dermit isch d'Sach zwüsche Papa und Tochter abta gsi, und me het nid dänkt, daß si de no ganz ghörig wärdi z'rede gä.
Das isch e so cho.
Der Ludi Bickhard isch a mene schöne Tag im Ougschte, wo alles schträng am ärnte gsi isch, mit nere wohl verwahrete Fracht vo Neueburg härcho. Me het se extra ihm als a mene-n-unzwyfelhaft zueverläßige Ma avertrouet gha. Wo-n-er z'Meichilche-n-ygfahre-n-isch, het sech im ganze Dorf nüt meh grüehrt, als die hässigere Hünd. Di mächtige Schtroudecher hei di ygheimseti Frucht und drunder, i fyschtere Schtube-n-und Gade, di müede Burelüt wie mit schwarze Säcke zuedeckt. Roß und Chüe sy i de Schtälle muusschtill gläge, da gseht der Ludi vom Bock us hinder der länggschtreckte Silhouette vom Heihusewald e rote Schyn ufgah. Es isch nid Zyt gsi füre Mondufgang, und bald isch es dem Poschtiljon chalt übere Rügge-n-ufgramslet: das isch e 79 Brunscht. Breiter und höcher isch d'Röti ufgange, und der Ludi isch i Gusel cho. Di Schwygsamkeit vom Dorf het ne-n-use gforderet. Er nimmt sys Poschthorn und blaset, daß d'Schwarte chrache. No einisch und no einisch setzt er a. D'Röti het d' Wulke-n-i glüjigi Suffite verwandlet, und himmelhöch isch d'Funkegarbe-n-us de schwarze Tanneschpitze-n-ufgschtige. Aber d'Bure hei gschlafe.
Der Ludi isch vor em »Bäre« vorgfahre, wo-n-er gar wohl bekannt gsi isch. Er schpringt ab, chlopfet mit dem umg'chehrte Geiselschtäcke-n-a d'Hustüre-n-und brüelet, wie-n-er sit Polotzk nie meh het brüelet gha: »Fürio! – Fürio!« Da geit überobe-n-es Fänschter uf, und e Froueschtimm fragt:
»Wo brönnt's?«
»Dert nide,« seit der Ludi, im »Heihusewald.«
Schier glychzytig chunt vo der andere Syte här e Ma i Holzböde cho z'schlarpe-n-und leit i allem Loufe no d'Chutte-n-a. Er blybt schtah, luegt und seit ändlech:
»Das isch bi'm Goschteli.«
Jitz chunt d'Bärewirti, e nätti, bravi Burefrou, under d'Hustüre-n-und seit:
»E du myn Gott! Das isch bi ds Goschtelis. Gschwing, gschwing fahrit, Hannes.« Si schpringt um ds Hus ume, chlopfet d'Lüt füre-n-und kommandiert und hüschteret.
80 D'Hüser hei sech rot und röter gfärbt bis under d'Vorschärme-n-ufe.
»Go lüte! Go lüte, Chrigu!« – Fürio! Roß! – Wär git Roß! – Wo isch es?« So ghört me jitz meh und meh Schtimme, und eis nam andere schnaagget vo de Loube-n-abe-n-und us de Chuchene füre. Zwüsche de Schräckesrüef ghört me langsameri: »Wie isch ächt jitz das agange?« »Ui, luegit, luegit! Das isch i de Garbe.«
Es isch scho-n-e-n-ordlechi Kuppele Lüt binenandere gschtande. Alli hei i d'Röti gluegt, so daß me d'Gsichter erchennt het. D'Zahl het sech no um öppis vermehrt, wo jitz d'Glogge vom Chilchsturm mit eigenartige-n-Underbrächunge-n-i di wyti, schtilli Nachtlandschaft use gället und vo Chirchlindech här e wimmmerigi Antwort übercho hei.
»Me mangleti z'fahre« het's gheisse. D'Manne hei alli enandere-n-agluegt; aber keine het's dem andere dörfe zuemuete, syni Roß härz'gä. Ändlech seit der Gmeindspräsident zu eim: »Du chönntisch sauft, Ueli.«
»Ja däich wou däich! Wo-n-i afe zwöitusig Garbe-n-yhegfüehrt ha. Da cha e niedere so guet wie-n-i.«
»Ihne sött haut fahre. – Wele wott?« meint der Gmeindspräsident.
Uf das abe het me-n-undereinisch der füürig Widerschyn uf der Rüggsyte vo verschidene Bure 81 gseh. Und ds Hüüfli het abgnoh. I de nächschte Hüser sy sogar d'Liechter, eis um ds andere, erlösche-n-und d'Hustüre zuegfalle.
Der Gmeindspräsident het afah flueche, und d' Bärewirti het ne sekundiert:
»We der no lang zaaggit, so isch es de z'Bode. Seh, ma jitz keine zuehe?«
Da fallt plötzlech eine-n-uf ds erlösende Wort:
»Da sy ja Roß! Fahr du!«
»– He ja, dä söu fahre, die mü's scho no verlyde, selig bravi Roß. Wenn i selig hätt, i füehr mi tüüri, so wyt as me wett.« So hei sech jitz d'Lüt ume Ludi ume la vernäh. Dä guet Ludi het scho lang mit sech g'kämpft und sech schier nid möge gmeischtere.
»I cha di Fuehr da nid la schtah,« wehrt er ab. Aber d'Bure sy a-ne-n-anderi Schprach gwahnet gsi. Si hei dänkt, wenn's ihm ärnscht wär, so wär der Ludi scho lang gäge Bärn zue gfahre. Alles het ihm zuegredt, är söll syni Roß gä, di Poschtherre wärde-n-öppe wohl nid cho luege, wo-n-er blybi. Wo du volländs d'Bärewirti dryfahrt und seit: »Schpann du nume-n-ab, i will der scho zum Wage luege, du bisch ja grad danide. Lue, mer schtoße ne de da i ds Tenn yhe, da cha's ihm emel nüt gä,« da het's der Ludi nümme bha. »Wo heit der d'Schprütze?« fragt er, und dermit isch er verlore 82 gsi. Der ganz Huufe-n-isch zum Schprützehüsi grochlet, natürlech ohni Schlüssel. No einisch het d'Bärewirti z'Hülf müesse.
»Schpring e chly, du chätzers Schlarppi!« het si dem Gmeindspräsident gseit, wo-n-er isch ga der Schlüssel sueche. Daheim isch ihm du no sy Frou agfahre: »A bah Dräck! Was brauche die jitz z'fahre? S'isch ja z'Bode bis si chöme.« »Jitz mueß gfahre sy!« brüelet er, »un i wott's, enangerena!« Er nimmt der Schlüssel und trappet dervo. Da fahrt sy Frou uf: »Haut, haut. Da wott i derby sy,« und schpringt ihm nache. Aber es het ere nüt g'nützt. Ihri Hanfbräche, wo si im Schprützehüsi het versorget gha, will's ere dert chumlecher gsi isch, sy scho drunder und drüber uf der Schtraß gläge, und d'Dorfjuged isch ds huufeswys uf di chlyni, füärrot agschtricheni Füürschprütze-n-ufgchlätteret, so daß si schier drunder zsamegchruttet isch. Der Ludi isch uf em Zuederhandschümmel g'sässe, und währeddäm d'Gmeindspräsidenti uf d'Bärewirti losgfahre-n-isch: »So, Liseli, i ha's wou däicht, du sygisch aber derhinger mit dyr Dängelilafere . . . .« isch di hülfstürschtigi Fuehr dervogrumplet. Es isch es Luege gsi zum Förchte, was di rot übergossene Schümmle hinder sech här zoge hei, e Trübel vo Chöpf, Arme, Buggle-n-und Bei, aghänkt a Schtäcke vo der vergitterete Rondälle, dere-n-Uschligschtumpe-n-es 83 zitterigs Irrliecht unterhalte het. Wie d'Arme vo mene-n-Unghüür het der Balancier di vorderi Gable-n-us em Knäuel füregschtreckt.
Öppe halbwägs sy si a mene Ryter begägnet. Si hei gmeint, es syg e Füürryter, wo well cho Hülf reiche. Aber bald het di eleganti Silhouette ne verrate, daß es öpper anders sy müeß. Der Ludi het unwillkürlech ds Gsicht vo der Brunscht abgchehrt, bis di rätselhafti Figur vorby galoppiert gsi isch. Er het ds Gfüehl gha, es syg öppis nid Guets i der Luft. Aber für e-n-Ougeblick het d'Brunscht sy Hülf gforderet, und alles isch im Rolle gsi, öb er hätti welle-n-oder nid. Si sy vo der Schtraß ab, dem Wald zuegfahre. Di ganzi Luft het brändtelet und scho het me's hinder de Tanne ghöre schprätzle-n-und chnattere. Ds Füür het afah blände, und me het dem Inschtinkt vo de Roß ds Finde vom Wäg dür d'Waldfyschteri müesse-n-überla. Da lugget der Wald und uf eismal schteit ds Unglück i syr wundervolle Majeschtät vor ne-n-i der Blütti, es gwaltigs Burehus im volle Brand. Es riesehafts Schparrewärk het sech wie-n-e glüjigi Chräze-n-über ds Ganze-n-ufgreckt, und di Tuused und aber Tuused Flamme hei sech vereiniget zu der Füürsüüle, die, vom breite Funkeräge begleitet, dür schwarz ufballeti Rouchwulke gschloffe-n-und zum Nachthimmel ufgloderet isch. Und es tuusedfachs Schprätzle, 84 Chräschle, Chrache-n-und Rumple het es höllisches Konzärt derzue abgä.
Üsi Manne hei aber kei Zyt zum Schtuune gha. Öb's no öppis nützi oder nid, het im Bann vo der furchtbare-n-Erschynung niemer gfragt, und unbsinnet het me Hand agleit. Rächt flingg hei si d'Schprütze-n-am Bach zwäg gschtellt und ihri Schlüüch agschrubt. Aber jitz het's gulte, d'Ufgabe z'verteile, was nid so glatt gange-n-isch, will eigetlech niemer het gha z'befähle. Niemer het welle-n-Eimer recke, niemer pumpe. Derfür isch e ganzi Kuppele mit dem Wändrohr dem Hus zuegschprunge, wo's em schönschte brunne het. Bekanntlech macht aber e Brunscht warm, und drum isch me-n-a mene-n-Ort blybe schtah, wo me's no het möge-n-erlyde. Drei, vier mitenandere hei welle ds Rohr füehre. »La mi!«, het's gheisse. »Nüt da! I bi z'erscht da gsi.« Der gröbscht het's gwunne-n-und sech i d'Position ta. Aber da hei di andere grad afah rate-n-und befähle. »Uf d'Egge ha!« het eine gmeint. E-n-andere het gmeint: »Dert yhe! Unger yhe!« E dritte het »obe-n-yhe« welle. Und eine vo Ortschwabe het gseit: »Heit Sorg, ds Sparrewärch chönnt si de bau uberlege.«
Mittlerwyle hei sech doch du di Guetmüetigere-n-a di weniger dankbari Arbeit vom Wasserschöpfe-n-und Pumpe gmacht.
»Meichilche Wasser! – Meichilche Wasser!« – het der Rohrfüehrer brüelet. Aber es isch nüt cho.
85 »Meichilche Wassööör!«
»Es chunt. Es chunt ja wie ds Bolisdonner!« het's us em fyschtere Fäld g'antwortet.
Ds Wändrohr het afah chlepfe-n-und chnattere, wie-n-es Rottefüür. Aber es isch nüt cho als Luft-blattere-n-und albeneinisch e halbe Schluck Wasser.
»Es söu eine ga luege. Si het fautschi Luft«, het der Rohrfüehrer befohle. Aber a der Schprütze hinde het's gheisse: »Mer zieh ja so schträng mer möj.«
Ändlech etdeckt me ds Hindernis i der Gschtalt vom Lättfuhre-Köbel, wo mit beidne Holzböde-n-uf em Schluuch schteit, z'nächscht bi der Schprütze, und Füür schlat, für d'Pfyfe-n-az'zündte. Sobald me dä het fürers gmüpft gha, isch es du cho z'schieße-n-und i höchem Boge – si hei no e halbe Schueh höcher möge-n-als die vo Uettlige – i dampfende Heuschtock gfloge.
So wyt wär jitz d'Sach im Gang gsi. Da chunt plötzlech vom Fäld här es wüetigs Gschrei: »Heit se! Heit se! – d'Mohre! – Si wott ume dry! Heit se!« Und richtig chunt ventre-à-terre e großi Sou derhär, verfolget vo mene wahre Landschturm. Mit Geischtesgägewart het me ds Wändrohr gchehrt und dermit der wilde, verwägene Jagd chönne-n-e-n-anderi Richtung gä. Us em Gschtüchel use-n-isch frylech di Hülf mit dem Zueruef quittiert worde: »Schprützet lieber i ds Füür, dir Löhle!«
86 Mit Yfer het me sech vo neuem a ds Lösche gmacht. Aber unufhaltsam isch der Flammeschtrom us em glüjige Gripp ufgfahre, bis sech plötzlech ds Schparrewärk, uf der Firscht längschtes verbrönnt, ufrichtet, für under em warnende Gschrei vo allne Zueschouer sech mit dumpfem Chrache-n-und Rumple z'überschla. Jitz erscht het me sech nächer zueche gwagt, für der Trümmerhuufe ga z'bschütte. Es isch nah-ti-nah schtiller worde, und di abnähmende Füürsüüle hei sech geng meh trennt und sech im ufschtygende Qualm verschloffe.
Der Ludi Bickhard het sech uf em Brandplatz nid lang versuumt. Sobald er d'Schprütze vo Meichilche het zueche gfüehrt gha, isch er wieder ufgsässe-n-und zum »Bäre« z'rückgritte, für sy Fracht ga z'reiche.
Toteschtill und fyschter isch ds Dorf da gläge. Hätti nid der Mond, wo jitz gälblech über em Hohgant gschtande-n-isch, e schpärleche Schyn uf d'Schtraße gworfe, so hätti der Poschtiljon chuum sy Wage-n-umegfunde, dä keineswägs i mene Tenn, sondere bloß underem Vorschärme vom »Bäre« gschtande-n-isch. Kei Möntsch het sech zeigt. Vergäbe het der Ludi di fyschtere Fänschter vom »Bäre«, die me zwar ob de viele Geranium und andere Bluemeschtöckli chuum gseh het, mit vorwurfsvolle Blicke gmuschteret. »So«, het er dänkt, »si sy doch alle 87 glych; i hätt's aber nid gloubt«. Er isch sech nid rächt klar gsi, warum; aber daß grad d'Bärewirti, vor Jahre sy liebschti Schülerin z'Ittige – Dir bsinnet ech doch no a ds Schärme-Müllers Liseli, wo i der »Schlacht vo Trafalgar« so übel wägcho isch? – nid Wort ghalte het, das het ne g'ergeret und het ne geng vo neuem wieder beschäftiget. Mißmuetig het er syni Schümmle vorgschpannet, isch ume Wage-n-ume gange-n-und het gluegt, öb d'Blache niene glöst worde sygi. Da – was isch das? – ghört er e Huefschlag hinderem Wage. Heiß und chalt isch es dem Ludi dür March und Bei gfahre. Plötzlech underscheidet er im Fyschtere vo der Dorfgaß, öppe zwänzig Schritt hinderem Wage, e Ryter. Isch es ächt der glych, wo si uf der Fahrt zur Brunscht begägnet hei? Der Ludi het's vermuetet. Aber für ne z'erchenne, isch es z'fyschter gsi. D'Röti isch zu mene näbelhafte Schyn erbleichet gsi und der Mondschyn isch vo de mattsilberige Schindeldecher ufgfange worde. »Isch es eine, wo um my Fracht weiß? – Warum hei si mer se so bsunders anempfohle?« so het sech der Ludi gfragt. Da är sälber nid gwüßt het, was er under syr Blache-n-i schwäre, chlyne Chischte gfüehrt het, isch ihm di ganzi Sach furchtbar uheimelig vorcho. Wyter het er sech gfragt, ob er ächt Gäld glade heig, öb's um ne-n-Überfall z'tüe sygi. Es wär villicht sicherer gsi, 88 im Dors z'blybe-n-und der Tag abz'warte, da-n-er ja kei anderi Waffe by sech gha het als sy Geiselschtäcke. Vor allem aber het der Ludi ds Gfüehl gha, er dörf dem uheimelige Beobachter sy Uschlüssigkeit nid verrate. »I Gotts Name«, het er halblut gseit, »i wage's; es ma de gä, was es will, so ha-n-i de doch my Pflicht ta«. Er isch uf e Bock gschtige-n-und isch mit mene letschte Blick uf d'Fänschter vom »Bäre«-n-abgfahre. Öppe-n-e Schybeschutz vor em Dorf usse luegt der Ludi z'rück, zieht e chly ds Leitseil a, und richtig ghört er der Ryter hinder sech här cho. Wie gärn hätt er ne vor gla! Aber sobald der Ludi langsamer gfahre-n-isch, isch der Verfolger o z'rückblibe. Isch der Ludi abgschprunge, für der Radschueh under z'lege, so isch der Ryter blybe schtah. I der Hascht vo de Gedanke-n-isch jitz dem Ludi alli Ougeblick öppis i Sinn cho vo politische-n-Üsserunge, die-n-er i de letschte Wuche ghört, aber wyters nid g'achtet het. Mängs het jitz i syne-n-Ouge plötzlech Bedütung übercho, und geng sicherer isch es ihm worde, daß öppis im Gang sygi, däm är mit syr Fracht diene müeßi. Er hätti nid e-n-alti Chriegsgurgle müeße sy, hätt' ihm nid sölle-n-i Sinn cho, daß i Chischtleni vo däm Gwicht und der Größi chönnti Munition sy. Gäld hätti me doch chuum e so gschickt. Uf em Brüggfäld het sech der Huefschlag vom Verfolger 89 verlore. Aber bald nachhär het der Ludi gmerkt, daß zwee Fueßgänger im Schatte vo de-n-Alleeböum sy Wage begleite. Die sy o hinder ihm här dür ds Aarbärgertor yne cho, und er het se-n-o a der Brunngaß gseh schtah, hinder mene Loubepfyler, nadäm er Roß und Wage het versorget gha. Vom Münschterturm het's drü gschlage, und der Mond het d'Consigne der Tagheiteri übergä.
Der ander Tag isch der Ludi Bickhard i d'Poschtremise cho, wo juscht grad der Holzer-Bänzli und e-n-andere-n-Agschtellte sech under der Ufsicht vom Poschtmeischter dra gmacht hei, di Chischtli uf mene Handwägeli i Erlacherhof übere z'füehre. Zu syr Verwundernng findt er ganz harmlosi Ufschrifte drusse. Uf eim het's gheisse: Décorations pour la chambre de Madame, uf mene-n-andere Salle à manger, uf mene dritte Candélabres pour le grand salon usw. Der Ludi het sech gseit, daß syg ihm doch wieder e neue Bewis derfür, daß me z'Nacht gärn Sache-n-errati, wo nid syge. Am Änd heig er sech o nume-n-ybildet, dä Ryter tüj ne verfolge.
Es sy öppe-n-acht Tag verschtriche gsi sit dene-n-Ereignisse, da sitzt der Karludi a mene schöne Vormittag im »Boumgarte«-n-underem pente-à-l'air vorem Hus a mene grüen agschtrichene Gartetisch 90 und schrybt, was ihm der Herr Schultheiß diktiert. Sit syr Pariser-Reis isch der Karludi als Volontär öfters vom Schultheiß verwändet worde. Der Herr Fischer isch juscht a mene-n-Abschnitt gsi, wo's ihm uf ne peinlech gnaui Redaktion acho isch. Er het mit syr große, vielsägende Hand d'pente-à-1'air-Schtange-n-umfasset und, e chly füre boge, mit sinnende Blicke-n-i nes Dalia-Grup yne gluegt, währed der Karludi mit der Gänsfädere der Fluum under syr Nase gschtrychlet und uf d'Furtsetzung vom Diktat passet het. Da geit zimlech zaghaft der Chlopfer a der Hustüre. Aber di resonierende Schleg hei der Schultheiß scho möge schtöre, so daß er halb uwirsch zrückluegt. Der Chammerdiener chunt und mäldet: »D'Jumpfer Henriette Lombach begährt zum Herr Schultheiß.«
»Säget's der Frou Fischer. I ha jitz nid derwyl, Visite z'epfah.«
»I ha nere scho gseit, der Herr Schultheiß epfaji nid; aber si wott absolut mit dem Herr rede.«
Der Herr Fischer het der Chopf gschüttlet ob däm kategorische Verlange-n-und isch im Husgang verschwunde. Der Sekretär het sech natürlech läbhaft für di Audienz vo sym Gotteli interessiert. Er isch grad under de-n-offene Salonfänschter uf mene länge Gartebank gsässe-n-und het sech muusschtill under der Simse-n-a d'Muure glähnt, für z'lose, 91 was da inne gangi. Er het ghört, wie der Schultheiß mit vätterlecher Galanterie sy Nièce het uf nes Ruehbett gnötiget und wie-n-er nere güetig ghulfe het, di yleitende, vor Emotion halberschtickte Sätz fürez'borze. Erscht na nes paar Minute, die sogar dem Götti under der Simse schier äng gmacht hei, isch ds Jetti sowyt zu Schtimm und Ton cho, daß me vor em Fänschter der Zsämehang het chönne finde. Es het nah-ti-nah geng luter und wärmer g'redt, und der Schultheiß het's niene-n-underbroche.
»I cha-n-Echs nume säge, Unggle«, so het me ds Jetti ghört peroriere, »es hätt eim chönne ds Härz z'underobe tue, wenn me ne ghört het.«
»E myn Troscht«, het der Karludi dänkt, »wär ächt?«
»Es isch doch sünscht e treue-n-und e gwüssehafte Möntsch. Wenn er's jitz no us Liechtsinn gmacht hätti oder i nes Wirtshus wär ga sitze. Aber er het's ja guet gmeint. Er het ds Gfüehl gha, er müessi ga hälfe. Und da-n-er ja, schynt's, der einzig Möntsch isch gsi, däm ds Härz uf em rächte Fläcke gschlage het, wär's eifach nid rächt gsi, wenn er nid gange wär. I der Bibel schteit, e guete Hirt tüej nünenünzig Schaf alleini la, für nes einzigs verirrts ga z'sueche. Wie viel ender isch es de erloubt, meh oder weniger wärtloses Guet la z'schtah, für dahi z'Hülf z'schpringe, wo villicht Möntsche-n-i der 92 gröschte Läbesgfahr sy! Di Bure sötti me i d'Chesi tue, wo nidemal ihri Roß hei welle härgä, für mit der Füürschprütze z'fahre. Wär hätti o dä Grümpel welle schtäle? Uad i wett no nüt säge, wenn würklech öppis verlore gange wär. Aber er het ja alles ga Bärn bracht. Uad jitz tuet me dä arm Möntsch zum Lohn vo syr edle Tat uf d'Gaß. Es isch doch gwüß nid rächt. Findet Dir jitz nid sälber o, das sygi e Grusamkeit?«
»Het der Herr Fürschpräch sünscht no öppis vorz'bringe?« seit der Herr Schnltheiß.
»Es isch mer ärnscht, Unggle.«
»Ja, ja, das merke-n-i. Aber dä Yfer wär a nere bessere Sach würdig. Lue, mys liebe Jetti, es isch alles rächt, was du seisch; aber du vergissisch eis: Wäre Roß und Fracht ds Eigetum vom Bickhard gsi, so wär's unzwyfelhaft sy Chrischtepflicht gsi, z'tue, was er gmacht het. Aber avertrouts Guet – und wär es o wärtloses Guet gsi – darf me nie im Schtich la, am allerwenigschte, wenn me's i-n-amtlecher Schtellung z'verwahre het. Da git's e kei Usnahm, und mer chönne se o hie nid mache; denn was dem einte rächt, isch dem andere billig. Der Bickhard isch alt gnue, für z'wüsse, was es uf sech het mit avertroutem Guet. Und me het ihm's no bsunders anempfohle gha. Aber dä guet Ma isch halt schynt's vo je här geng ds Opfer vo syne dumme-n-Yfälle gsi.«
93 »Es isch aber doch truurig, wenn me däwäg um sys Brot chunt,« erwideret ds Jetti.
»Ja, pärse. Ds fatalschte-n-isch, wenn me trotz aller Erfahrung dür di eigete Fähler um sys Brot chunt, aber das isch der Wält Lons. Da darf me de nid no ds Gmeinwohl ga uf ds Schpil setze. Wenn i na mym Härz dörfti urteile, so wett i der erscht sy, wo Pardon git. Aber wäm ds Gmeinwohl i d'Hand gleit isch, mueß i-n-Egi ha.«
»Isch de gar nüt z'mache für ihn?«
»Bi der Poscht chönne mer ne nümme bruuche. Aber mer wei luege, wie-n-ihm öppe sünsch z'hälfe-n-isch. I will de mit dem Papa no drüber rede.«
»Ach ja, gället? Syd so guet, Unggle.«
Der wyter Verlouf vom Gschpräch het sech verlore, und bald druuf isch der Schultheiß wieder use cho. Er het glachet und gseit: »Hinder däm Meitschi schteckt öppis.«
»Elle a du cœur« seit der Karludi.
»Et ce qui vaut bien mieux: du courage« meint der Schultheiß.
Der Karludi het sech nid chönne-n-ebha, sym Schtolz Usdruck z'gä mit de Worte: »Es isch de no mys Gotteli.« – »So? – Ja, richtig, i bsinne mi no. I felicitiere-n-Ech.« Dermit het der Herr Fischer das Intermezzo gschlosse. 94
V.
Der Karludi überchunt e wichtige-n-Uftrag. Er wird i eier Schtund bewunderet und verschpottet. Der Herr Riesig het e bumbemäßige-n-Erfolg.
Z'ringsetum, ume-n-alt-ehrwürdige Lindedom vom Wittikofe hei sech, wie-n-es guldigs Meer, di ryfe Chornfälder vo der Byse la schtrychle, und als füürigi Tüpfli sy d'Pavots drin umegschwumme. Aber no viel schöneri und größeri Blueme hei Läbe-n-i d'Gäged bracht. Vo Muri, vom Mälchebüehl, vom Murifäld här und us der Schoßhalde-n-abe sy teilwys z'Fueß, teilwys i Equipages di junge Schönheite vo Bärn mit schträngem, elterlechem Gleit dahärcho zum Gartefescht, wo der Herr Oberscht Wurschtebärger gä het. Dä het sünscht nid grusam viel 95 uf Fêtes gha. Aber für sy Bytrag a ds gsellschaftleche Läbe z'leischte het er gseit, er well einisch das Gschtürm über sech la ergah, aber im Summer, wenn er d'Lüt bi sych chönni epfah. D'Idee vo mene Gartefescht isch neu gsi, und der Herr Oberscht het syni Gescht nid hinder de Züün bruuche ga z'sämez'läse.
O vo der hindere Schoßhalde här isch Zuezug cho. Der Herr und d'Frou Landorfer hätte sech d'Freud, ihre Karludi cho uf ds Schachbrätt z'setze nid für tuused Chrone la näh, nadäm si ne z'Paris hei gha la zwägbürschte. Er isch aber o gsi, me hätt ihm möge-n-ume Hals falle, trotzdäm i sym sinnende-n-Usdruck scho rächt viel Feschts gläge-n-isch. Si sy vo der Morgesyte här dür ds schmale-n-epheuüberwachsene Tor i Hof cho, wo linggs im schier nächtleche Schatte vo mene-n-alte Cheschteneboum der breitmüülig Brunne-n-yschchalt vor sech ane brodlet het, im Wettyfer mit der Ägerschte, die i ihrer Volière druuflos Bläch gschwätzt het.
E-n-Ougeblick vorhär isch vo der andere Syte-n-e prächtigi Calesche vorgfahre, us dere di vornähmschti Nachbarin, d'Frou Großfürschti Anna Feodorowna vo der Elfenau usgschtige-n-und der Frou Oberschti i d'Arme gruuschet isch. Me het uf em breite Grienplatz zwüschem Lindesaal und dem Schloß epfange. Dert sy uf länge Tische, zwüsche 96 chöschtlechem Porzellan und gschpässige Dragantufsätze-n-allerhand gueti Sache-n-usgschtellt gsi, und uf em kompakte Fläschewald hei d'Sunneblicke luschtig glitzeret. Scho het der Hof gwimmlet vo Gescht im schönschte Putz, was bi der damalige Mode-n-öppis het welle säge. Was bi de Froue für schön gulte het, hei mer scho früecher gseh. Was d'Herre-n-aghänkt hei, für de Froue würdig z'erschyne, isch nid minder gschpässig gsi.
Dunkelfarbigi Fräck hei si treit, um d'Taille-n-und a de Handglänk äng, um d'Bruscht wyt, mit höche-n-Umelitzchräge-n-und Phantasiechnöpf. D'Hose sy äng und churz gsi, wie verwachse. Was d'Froue-n-ume Hals z'wenig anne gha hei, hei d'Herre z'viel gha, es schouerlechs Gwurscht vo Vattermörder und wyßsydige Foulards. Di jüngeri Generation het chunschtvoll gformeti Cylinderhüet mit Schnalle treit, di eltere Herre no der Grasboge-n-undere-n-Ellboge gchlemmt.
Unnatürlich und verziert wie d'Mode sy o d' Maniere gsi. Di freiere-n-Umgangsforme vo der neuere Zyt het me dür d'Imitation vo de Brüüch us der klassische Zopfzyt welle verbessere. Alles het fyner und eleganter welle sy als me vo Natur uad Gwohnheit gsi isch. Der Herr Oberscht het zwar proteschtiert gäge ds üebleche-n-Arrangement vo der Fête, aber er het wohl gseh, daß me-n-i settigem 97 d'Froue mueß la mache. So het me du, wie sünscht i de Salons, uf em Grien usse d'Schtüel i nere länge Reihe-n-i Sform ufgschtellt. D'Froue hei sech dert nidergla und d'Huldigunge vo de Herre-n-etgägegnoh, die einzeln oder z'trüppeliswys a der Schtuelreihe vorby gscharwänzlet und na Beji-Manier vo Blueme zu Blueme gange sy. Hei alli welle der ganz Chehr mache, so het me niene lang dörfe blybe schtah, und so isch o niene-n-es vernünftigs Gschpräch z'schtand cho. Für di alte Herre-n-isch es e Plag gsi; si hei geng z'morndrisch Chrüzweh gha vom viele sech bücke.
D'Großfürschti isch z'mitts inne gsässe, umschwärmt vo alte-n-und junge Diplomate. S'isch gar nid lang gange, so het nere der Karludi i d'Ouge gä, und si het sech na däm charmante jeune homme erkundiget.
Der chevalier d'Horrer, däm der Karludi bekannt gsi isch, het flugs üse Held am Arm zueche gfüehrt und ne vorgschtellt. Er het nid übel roti Backe-n-übercho ob der fürschtleche Huld, währed syni Fründe vo wytem d'Chöpf zsäme gschteckt und schlächti Witze-n-über ihn gmacht hei. D'Mama Elisabeth isch ougeblicklech im sibete Himmel umegschwäbt. Es isch nid widerz'gä, was für schöni Sache si und d'Frou Großfürschti sech nachhär gseit hei. Da isch Hung no Sänf dergäge. Und der 98 Papa Ruedi isch im Grienwäg zwüsche de Gazons gschtande-n-und het gfunde, der Chäs laj sech guet a. Di großfürschtlechi Gunscht het nid ermanglet, dem Karludi bi de Töchtere Relief z'gä, was zwar nid emal nötig gsi wär, will er so wie so zoge het. Trotz aller Ahänglechkeit a d'Sitte het d'Froueschaar der Yladung vom schattige Lindesaal nid lang chönne widerschtah. Eini na der andere het sech vo ihrem Cavalier la hifüehre. Di Alte sy bald paarwys dem mächtige Läbhaag na promeniert, währed di Junge-n-uf de Gazons allerhand Schpil inszeniert hei. Jitz het sech scho ender Glägeheit zu mene längere Gschpräch gä. Uf mene Gang zum Büffet isch der Karludi zwüsche ne Kreis vo Dame grate, die sech bi nere Tasse Tee juscht am Allerwältstagestraktandum, der Maßregelung vo de Dissenter dür d'Regierung güetlech ta hei. Eigetlech hätti me us Takt nid dervo sölle rede, »parce que la chose touchait quelques personnages de la société be bien près.«
Aber juscht das het der Konversation ihre bsundere Reiz gä. Da me gwüßt het, daß der Karludi als neu bschtallete Sekretär vo der akademische Kuratel über die Sache ganz gnau orientiert gsi isch, het me ne gärn i d'Underhaltung ynezoge. Der wybleche-n-Inquisitionschunscht isch dä Jüngling no nid gwachse gsi und het bald allerhand interessanti 99 Details zum beschte gä. Da der Name vo der Frou von Krüdener als Vorlöuferin vo däm drohende-n-Abfall us der Landeschilche gnennt worde-n-isch, het sech o d'Frou Großfürschti afah interessiere, und der Karludi het nere-n-i wenige Worte brichtet, wie sech es Trüppeli vo fromme Lüte, zum Teil us der vornähmschte Gsellscheft, zu gheime Versammlunge zsämeta heigi, will si angäblech i der offizielle Chilche-n-ihri religiöse Bedürfnis nid chönne befridige, wie d'Regierung e bedänkleche-n-Abfall gwitteret und ygriffe heig. Vo einezwänzig Verchlagte syge-n-elf usgwise, sächs i ihri Heimetgmeinde gschickt und di übrige-n-ihrne Familie-n-und Vögt zur Maßregelung überwise worde. Jitz wärdi's de scho bessere. Öppis anders als d'Ansicht vo der Regierung het dem Karludi mit der Vernunft und dem allgmeine Beschte nid vereinbar gschine, und mit wachsendem Yfer het er d'Irrtümer vo dene Dissenter widerleit, ermuetiget dür di offekundigi Bewunderung vo sym elegante-n-Auditorium. Da leit sech plötzlech e schwäri Hand vo hinde-n-uf ds Karludis Achsle. Ohni der eigetümlech Effäkt vo der Underbrächung uf de Gsichter vo syne Zuehörer z'merke, chehrt er sech um und schteit vor sym Götti, dem Oberscht Lombach, wo i Schtifel und Schporre-n-i der Gsellscheft erschine-n-isch. Gwüssi Froue hei sech über dä absonderlech, wenn o sehr elegant 100 Ufzug, chönne-n-ufrege-n-und wäffele, dä Lombach heig sech doch syr Läbtig meh usegnoh als ander Lüt. Jitz erscht isch dem Karludi ufgfalle, daß sy Götti allei da gsi isch.
»Dir syd, gloub, alleini cho?« seit er.
»Äbe ha-n-i müesse. – Es hanget mit däm z'säme, was du jitz da brichtet hesch. I hätti äbe-n-e Wunsch a di. Das d . . . . . s Meitschi, ds Jetti, tuet mer ds ganz Hus z'underobe. Es isch geng dene Separatischte da nachegloffe. Si hei mer's ganz verderbt. Jitz wott's undereinisch niene meh hi, tuet schperrig und wott sech vo niemerem la brichte. Wie meh, daß me mit ihm z'Bode schtellt, wie hinderheltiger wird's. Meinsch du, me hätti's dahäre bracht? Es het ta, wie wenn me's i d'Höll wetti schleipfe. Du het halt du ds Blanche o nid welle, und jitz duble si daheim z'säme, schtatt sech hie z'amüsiere. I bi halt einewäg cho, i wott wüsse, was geit i der Wält. Drum bi-n-i gritte. I fahre nid allei i der Gutsche, wenn's nid sy mueß.«
Der Karludi het für sy Verwunderung über dä Bricht no nid der rächt Usdruck gfunde gha, so fahrt der Oberscht Lombach furt:
»Und jitz, wo-n-i ghöre, mit wettiger Präzision du di Irrtümer vo dene Lüte widerleisch, chunt mer äbe d'Idee, du chönntisch doch einisch mit däm Meitschi – 's isch ja no dys Gotteli – cho 101 rede-n-und ihm di Sach klar mache. Lue, i bi halt nid für so öppis gmacht und weiß z'wenig Bscheid. Villicht ließ es sech no vo öpperem la brichte, wo e chly e-n-Yblick het.«
»Aber um alles i der Wält,« meint der Karludi, »wie isch jitz das Jetti da derzue cho?«
»Ja lue, di Gschicht isch nid vo hütt. Es isch da scho lang öppis los gsi.«
»He nu, i will emel myni Überredungschünscht cho probiere. I ha chly i di Sippschaft yne gseh; villicht daß es de wieder zue sech chunt, wenn me-n-ihm d'Ouge-n-uftuet über di Lüt.«
»Ja weisch, über d'Lüt lat es sech neue nüt säge. Das het äbe der Gugger gseh. Die chläbe-n-anenandere wie Nagelflueh. Aber wie du seisch, es sött afe-n-einisch zue sech cho. Es isch ganz i-n-ere-n-andere Gedankewält als vernünftigi Möntsche.«
Under dene Gschpräche sy der Oberscht Lombach und sy Göttibueb langsam dür di mittleri Allee us träppelet und a ds Änd vo der Anlag cho, wo der Schultheiß Fischer sinnend am Zuun gschtande-n-isch und gluegt het, wie si uf em Fäld usse ds Chorn gmäit hei. Mit eim Ohr het er glost, wie si, ume nächschte Gartebank ume, politisiert hei. Wie-n-er aber Schritte hinder sech im Grien ghört, chehrt er sech um und chunnt zum Oberscht Lombach.
102 Alli drei hei sech jitz, d'Händ uf em Rügge, däm Etablissement zueg'chehrt, wo sech verschideni elteri Herre-n-über d'Politik eryferet hei.
»Säget mer, was der weit,« het eine peroriert, »wenn mer is das leu la gfalle, so hei mer i zäche Jahre ne Große Rat voll Bure.«
»Ja,« nimmt e-n-andere ds Wort uf, »und da wei mer is keini Illusione mache. Wenn einisch d'Bure Meischter sy, so chunt's de so use, daß d'Schtadt darf zahle, und di Herre Bure befähle.«
»Nä-tä-tä-tä-tä. Das sy Flouse,« seit e Ratsherr und fahrt mit syr farblose, rembourrierte Hand i der Luft ume, wi wenn er e Rouchwulke wetti verschüüche. »Dir gseht Gschpänschter. Ds einzig Mittel, e natürlechi Furtetwicklung z'garantiere, isch daß me di akzeptable Postulat vom Land berücksichtiget. Was sy Berächtigung het, cha me nid hinderha; sünsch sammlet sech d'Unzufrideheit, und a mene schöne Tag wärde mer alli mitenandere-n-abegwüscht.«
Es allgmeins Lache-n-und Chopfschüttle het da druuf g'antwortet, und du hei sech di fragende Blicke vo der ganze Gsellscheft uf e Schultheiß grichtet, dä bis jitz ohni e Miene z'verzieh, im Kreis gschtande-n-isch. Jitz seit er: »Das wär äbe no z'undersueche, was a der angäbleche-n-Unzufrideheit isch, und wie wyt di Postulat würklech us der Landbevölkerung 103 use chöme. Einschtwyle hei mer no keini sichere Bewise derfür. Es fragt sech nume, öb ds Landvolk di nötigi politischi Intelligänz het, für di Verschprächunge vo de Volksrächtler uf ihre wahre Wärt z'prüefe. Hätte si d'Ouge-n-offe für das, was di letschte Jahr ne bracht hei, so hätte mer nüt z'risquiere. Aber i förchte, me gsei nümme heiter. Mer wei nid vergässe, daß jedi Konzession d'Begährlechkeit weckt. Mer sy äbe scho sehr wyt gange und i gloube, es syg der Momänt, sech z'säge: certi sunt denique fines.«
Der Herr Rittmeischter von Lentulus isch scho lang ungeduldig umenandere träppelet. Jitz isch er mit usgschtrecktem Zeigfinger i Kreis yne cho und het mit scharfer Schtimm losgla: »Und ich sag euch, wir sind schon viel zu weit gegangen! Die Konzessionen sind des Deibels Schlitten. Wenn die Kanaille nicht begreifen will, was ihr frommt, so muß man ihr uff de Fingerchens kloppen. Zündpfanne zujeklappt oder . . . . . na, Ludy Wurstemberger, jetzt wollen wir aber deinen Maison blanche probieren, was?«
E Teil vo der chlyne Gsellscheft isch uf das hi dem Schloß zuegschtüüret, es paar wenigi sy no da blibe, drunder der Karludi Landorfer. Dä Ratsherr, wo sech uf sy furtschrittlechi Gsinnung öppis z'guet ta het, isch uf em Bank blybe sitze, het der 104 Karludi gheisse näbe-n-ihn cho sitze-n-und het ne vätterlech-fründschaftlech gfragt: »Und Dir, Herr Landorfer, was dänket de Dir vo dür Sach?«
»Wenn's mer erloubt isch, my Meinung o z'säge, so gloube-n-i, es chöm viel weniger uf d'Verfassung a, als uf d'Regierung. Vo nere neue Verfassung verschpriche-n-i mer wenig. D'Houptsach isch e Regierung, die ihri Verantwortung gschpürt. Aber zu däm mueß me-n-erzoge sy, und drum chönnt i nie derzue schtimme, daß me Krethi und Plethi i ds Rathus ynelat. Di gägewärtigi Regierung bietet mir alli Garantie für ne wahrhafti Wohlfahrt. Si isch vo de beschte-n-Intentione-n-erfüllt , si wird furtfahre di berächtigte Wünsch z'erfülle. Si wird derby Ornig ha, und drum bi-n-i der Meinung, mer sölle vor allem us treu zue nere schtah, choschti's, was es well.«
»Guete Fründ,« erwideret der Ratsherr, »wenn aber d'Verfassung e so isch, daß si di beschte-n-Elemänt nid lat zur Gältung cho?«
»Das cha me-n-üser Verfassung nid vorwärfe. Und wenn o, ds Genie frißt sech dür alli Hääg düre-n-und wird um so gedigener, je dicker si sy. Gönnet nume-n-afange-n-üser Regierung ds nötige Vertroue, so wärdet Dir gseh, was me no Großes us üser Verfassung cha usechlopfe.«
Di Herre hei g'merkt, daß si allei no i 105 de-n-Anlage hinde blibe sy und hei sech uf e Wäg gmacht zum Schloß. Der Ratsherr het sys Gilet abezupft und isch breitschpurig vora gange, währed di paar junge Lüt, wo no derby gsi sy, agfange hei, der Karludi z'zäpfle. »Ja, ja, Karludi,« het eine gmeint und ihm ironisch uf d'Achsle gchlopfet, »du wirsch no Großes us der Regierung usechlopfe.«
»Säg mer's de,« fallt e-n-andere-n-y, »bevor dys Genie der letscht Haag düregfrässe het. Das Chäferfescht wott i de gseh.«
»Da muesch di de schicke,« fahrt der erscht furt, »er isch ja scho bald düre. Er darf scho dem Schultheiß d'Gueterechnöpf ytue.«
»Das isch alles no nüt,« hänkt e dritte-n-y, wo vor Jalousie fascht vergyblet isch »der Karludi wird überhoupt einisch no Großfürscht. Lueget de uume.«
Der einzig, wo zum Karludi gschtande-n-isch, isch der jung Herr vo Werdt vo Toffe gsi. »Schwyget nume!« het er gseit, »mer wei ech de scho zeige, öb er rächt het oder nid. Aber wenn de d'Volksrächtler, nadäm dir se-n-yne gla heit, euch sälber am Hoseringge vor d'Türe setze, so chömet de nid cho bäägge!«
Wo si under däm Gschpräch zum Hus chömet, hei sech juscht di eltere Herre welle-n-a d'Schpiltische setze, die me-n-im rot agschtrichene Peristyle het ufgschtellt gha, da chunt d'Frou Oberschti 106 Wurschtebärger dem Schultheiß cho säge: »On vous demande, Monsieur, il y a un employé vom Schtift qui prétend avoir un message très important.«
»Ach was!« antwortet der Schultheiß, wo natürlech syni Pappeheimer gkennt het, ergerlech. »Schicket ne nume furt! Dä chunt nume cho sy Gwundernase fuettere. I ha ne doch eis für allimal verbotte, mer überall nache z'loufe.«
D'Frou Oberschti isch sälber i hindere Hof gange, für dä Ruehschtörer ga z'verschicke. Da sinkt i schönem coup de chapeau e prachtvolle, heitergraue Zylinder abe, und drunder chunt der Herr Riesig mit fründlechem Grinse zum Vorschyn.
»Dir dörfet der Herr Schultheiß jitz nid schtöre . . .« het d'Frou Oberschti chuum agfange gha, da fallt ere der Herr Umbieter i ds Wort:
»Votre très obéissant serviteur, Frou Landvögti, aber das mal mueß es sy. Es isch usser-usser-usserordetlech wichtig.«
»So gäbet!« meint d'Frou Wurschtebärger und wott dem Bott sy Brief abnäh. Aber der Herr Riesig macht e-n-elegante Tanzschritt rückwärts, schlat d'Absätz z'säme-n-und verschteckt mit mene schier landesvätterlech-fründlech-abwehrende Lächle-n-uf sym Chammerdienergsicht der Brief hinder sym Rüggeli im mächtige Huet: Je regrette, Frou Landvögti, il faut que je remette mon message 107 personellement entre les mains de Monsieur l'avoyer. Nüt für unguet, Frou Landvögti.«
D'Frou Oberschti zieht sech mit mene dedaignose Blick zrück, blybt no einisch schtah und fragt: »Nähmet Der es Glas Wy?«
Dadruuf drückt der Herr Riesig mit schtolzer Haltung d'Ouge zue und winkt mit sym Schtaatszylinder ab.
Das het nid ghinderet, daß ne der Herr Schultheiß, wo-n-er du sälber cho isch, nümme näbem Tor, sondere nid wyt vom Chuchifänschter gfunde het.
Der Herr Schultheiß isch mit mene-n-ussergwöhnlech ärnschte Gsicht umecho und het nach churzem Bsinne der Chevalier d'Horrer vo der französische Gsandtschaft uf d'Syte-n-use zoge-n-und ihn la ne Blick tue i dä wichtig Brief. Me het vo wytem gseh, daß der Franzos mit nere gwüsse, wachsende Hascht und Ufregung das Schrybe dürgeit. D'Ouge sy-n-ihm schier us em Chopf cho, und z'letscht het er vor Zittere der Brief schier nümme chönne zsämefalte. Di beide Herre hei sech e Momänt schtumm agluegt. Nachhär isch sech der Franzos mit haschtiger Höflechkeit ga verabschide-n-und isch na syr Gutsche-n-usgschprunge. Der Schultheiß isch no ne-n-Ougeblick sinnend blybe schtah, ohni uf di Herre z'achte, die sech um ihn gschaaret hei. Ändlech zeigt er sy Brief a mene Ratsherr, und du isch du bald 108 öppis zu de-n-andere düregsickeret. Z'Paris, het's gheisse, syg e-n-ärnschti Revolution usbroche, und me förchti, ds Militär mög's nid erwehre. Dä Bricht isch mit der Gschwindigkeit vo mene Troum dür d'Gsellscheft gfloge-n-und de Lüt wie-n-e chalte Tschuder der Rügge-n-uf und ab gramslet. Ganz abgseh dervo, daß fascht es jedes öppe ne Suhn, Brueder, Unggle-n-oder wenigschtes e-n-issu-de-germain bi der Schwyzergarde gha het, isch chuum öpperem unbewußt gsi, was e Rumplete z'Paris für Bärn bedütet het. Daß es dert inne scho sit dem Maje chly ghaperet het, hei d'Politiker wohl gwußt; aber nüt descht minder isch es ne jitz e chly schtotzig cho.
Mit der Feschtschtimmnng isch es us gsi. Di länge Gsichter vo de-n-Alte hei d'Luscht vo de Junge verbrüjt wie-n-e Ryf es Daliagroup. Wän nid d'Amtspflicht i d'Schtadt grüeft het, isch vom Gwunder us em Wittigkofe vertribe worde.
E guete Teil vo de Herre het sech am Abe-n-im Hôtel de Musique wieder zsämegfunde, für emel o wenigschtes de Muetmaßunge Luft z'mache, falls d'Poscht nüt neus sötti bracht ha. Ja, der sälb Tag isch der Holzerbänzli der ersähntischt Möntsch gsi z'Bärn. Er het gar kei Ahnung dervo gha, was für Zündschtoff i syne Poschtseck gläge-n-isch. Wohl het er vom Neubrüggschtutz us ds Liechtli i der Hahle-n-äne gseh, aber er het sech nid la ertroume, wie 109 der Herr Rittmeischter i syr Schtube vor luter Ufregung grümplet, alles fürezoge-n-und wieder furt ta und derby i eim yne lut vor sech ane gredt het, daß syni Dienschte gmeint hei, es syg nid ganz kauscher meh by-n-ihm. Im Hôtel de Musique hei di alte Herre d'Bschlüsi vo ihrem Gedächtnis abgschprängt und brichtet, wie's ds sältmal gsi syg, wo me-n-anno zwöienünzgi di erschte Nachrichte vom Tuilerieschturm übercho heigi. Anderi hei sech usgmalet, was jitz z'Bärn cho wärdi und sy derby i nes schtumms Brüete verfalle.
Der Karludi Landorfer isch zwar mit sym vergängleche Teil o i mene-n-Egge vom Café gsässe, i syne Gedanke-n-aber atelos zwüsche de Tuilerie-n-und der Babylone-Casärne-n-umegrönnt, uf de Fueßschpure vo sym Fründ Lentulus. Mit glahriger Phantasie isch er im Tuileriegarte-n-uf und nider gange, da weckt ne-n-e Mißton us der allernächschte Nächi. Grad vis-à-vis vo-n-ihm het e muetlose, uf sy materielle Vorteil erpichte Bärnburger gseit: »I förchte, mer müesse zsämepacke. Me mueß nes halt i Gotts Name-n-überla.«
Dem Karludi schießt's wie-n-e Raggete düre Chopf. Purpurrot schießt er zwäg, hout mit der Fuuscht uf e Tisch, daß alles Gschirr chlefelet und brüelet: »Nei und no einisch nei! Mir wehre-n-is.«
»He he he! Was git das?« het's z'ringsetum 110 gheisse, und scho het öpper mit vorwurfsvollem Blick dem Papa Ruedi Landorfer zuegrüeft: »Dy Jüngling het, gloub, Büchsepulver im Lyb.«
Der Karludi het di bändigende Blicke vo sym Vatter nid g'achtet, sondere, im Gfüehl, er heig e Rolle-n-übernoh, die jitz müeß usgschpilt sy, ds Wort vo neuem ufgnoh und g'yferet: »Entweder hei mer es Zil und es Ideal, und de setze mer is derfür y, oder de leu mer is mit Schimpf und Schand vor d'Türe setze. Aber mir Junge wehre-n-is!« Der Karludi isch ufgschtande gsi, und syni Blicke hei z'ringsetum Zueschtimmung gsuecht. Aber da het er di erschti bitteri, politischi Erfahrung müesse mache. Nüt als etrüschteti, ablähnendi Blicke vo dene-n-alte Herre-sy-n-ihm begägnet, und »mir Junge« sy underem Bann vo dene Blicke, ohni e Wank z'tue, blybe sitze. Der Karludi het tief i syr Seel gschpürt, daß di öffetlechi Meinung sys Ufträtte-n-als ungebührlech und insolänt verurteilt het. Sy eigete Vatter het ne müesse desavouiere, vowäge so öppis isch me vo mene »so junge Schnuufer« z'Bärn nid gwahnet gsi. Sobald di allgmeini Konversation sech vo der Underbrächung erholt het und wieder über d'Tische g'rislet isch, isch der Karludi verschwunde. Däm guete Möntsch sy d'Träne z'vorderscht gsi, wo-n-er us em Husgang i di hilbi Ougschtenacht cho isch und unwillkürlech e 111 troschtsuechende Blick über d'Firscht vo der alte Houptwacht zu de glitzerige Schtärne-n-ufe gschickt het.
Aber er het no keini zäche Schritt ta gha, so chunt ihm der Major Fischer vom Eichbärg nache, nimmt ne fründschaftlech bi'm Arm und seit ihm: »Leut Ech nume nid erchlüpfe! Mer sy de üsere no es paar, wo's mit Euch hei. Emel afange der Fritz vo Werdt und der Houptme Wyttebach.« Arm in Arm sy du di beide d'Schtadt ab und hei sech ds Wort gä, sie welle zsämeschtah für ne Restauration vom alte Bärn i der gröschte-n-und idealschte-n-Uffassung. Bi der Undertorbrügg hei si sech mit Hi-n-und Härbegleite versuumt, bis der Papa Landorfer ne nache cho isch, und du sy Vatter und Suhn sälbander i d'Schoßhalde gwanderet.
»Was isch di eigetlech acho?« fragt der Papa der Karludi.
»Wyter nüt«, antwortet dä, »als e mordsmillione Töubi über di verdammti Höselerbande, wo jitz scho d'Flinte-n-i ds Chorn wirft«.
»Nu, nu. Was sy o das für Redesarte? I bi's gar nid gwahnet, daß du so redsch.«
»I cha nid hälfe. Es etwütscht eim halt.«
»Eim – Eim! – Wär isch eim? Du söttisch wüsse, daß e wohlerzogene, junge Ma nid dry redt, wenn elteri Herre-n-umewäg sy. Das verbitte-n-i mer eis für alli mal.«
112 Der Karludi het uf der Zunge gha z'säge: »He nu, me cha ja schwyge.« Aber das mal het er's möge-n-ebha. Er het gschwige bis hei, het no z'morndrisch gschwige-n-und sech währed de nächschte Wuche-n-überhoupt zsämegnoh. Aber me het ihm's agmerkt, daß er a öppisem worgget. 113
VI.
Der Karludi suecht Möntsche mit große Gedanke-n-und findt eine.
Z'Paris sy d'Würfel gfalle. Ds Härz voll Groll und Chyb, sy di rote Schwyzer na rüemlech, aber nutzlos usgfochtenem Kampf i ihri Heimet z'rückcho. Erbitteret über d'Verschwändung vo ihrer Treui, voll flammendem Haß gäge di neui Schtrömung, sy di junge-n-Offizier hei marschiert, mit dem einzige Troscht, hinderem Jura villicht e besseri Ufgab z'finde. 114 Mänge het sech gschwore, vo jitz a well er Guet und Bluet nume no dem Vatterland gönne. Wenn dusse i der Frömdi d'Treui nüt meh söll gälte, so wärdi me se doch i ihrem Schtammland, i der Schwyz, no schätze. Dert gäb's doch no legitimi Verhältnis z'schütze.
Aber chuum sy si i ihrer Neueneggschtimmung hei cho gsi, so hei si scho vo wytem es grauholzartigs Donnere ghört. Geng häller het's hinderem Grauholz g'wätterlüüchtet, vo Burdlef här, wo der demokratisch Geischt d'Luft erfüllt het. »So?« hei di junge Patrizier dänkt, »wott me-n-is jitz hie o der Bode-n-under de Füeße wägzieh? Da wei mer de o no nes Wort mitrede.« Das isch der Gedanke gsi, wo nametlich o der jung Herr von Lentulus beherrscht het. Keis Wunder, daß er sech je länger deschto besser mit sym Fründ Karludi verschtande het. I politischer Romantik sy si bald e so gsotte-n-und brate gsi, daß es de-n-Eltere Landorfer nah-ti-nah schier uheimelig worde-n-isch. Gärn hätte si di Fründschaft e chly brämset. Aber, wie hei's e so jungi Lüt? Vom Ougeblick a, wo si chönne-n-errate, daß me ne negativ antwortet, höre si uf frage, und wenn ihres Vorhabe ne lieber isch als d'Zueschtimmung vo de-n-Eltere, so la si's halt la druuf abcho. So het der Karludi vor luter Yfer für di legitime politische Verhältnis di vornähmschti und heiligschti Legitimität, d'Autorität 115 vo de-n-Eltere, afah mißachte. Er het fürgnoh, sech heimlech us em Schtoub z'mache, für mit syne Gsinnungsgnosse ga z'channegießere.
A mene heitere Sunntigmorge-n-im Oktober gseht d'Frou Elisabeth Landorfer, daß der »Bayard«, ihres bidere-n-und nümme ganz jugedleche Gutschepfärd, uf däm di Buebe-n-alli hei glehrt ryte, gsattlet wird. Si ryßt am Lütiband und befiehlt: »Rüefet mer der Herr Karludi!«
Dä het juscht d'Rytschtifel ag'chnorzet gha und isch wie vom Blitz troffe da gsässe, wo-n-ihm ds Meitli der Befähl vo der Mama bringt. I däm Ufzug am Sunntigmorge bi der Mama aträtte! Nei das hingäge nid. Er het sech müesse säge, er syg halt für dasmal z'schpät ufgschtande. Eis, zwöi, drü, sy d'Schtifel undere-n-Ofe gfloge, und na füf Minute het üse Held i der sittsamschte Prediggängermontur a d'Schtubetüre vo der Frou Landorfer pöpperlet.
»Entrez,« het's gheisse.
Di guldgäli Ulme het no dür di liecht agloffene Fänschterschybe ne ganz eigenartigi Belüüchtung i di vornähm-eifachi Schtube gworfe-n-und am meischte-n-uf d'Frou Elisabeth sälber, die – di legitimschti Majeschtät uf Gottes wyter Wält – am Fänschter vorne gschtande-n-isch. Uf der mittlere Schybe-n-isch der trüeb Bysehuuch i nere Handbreiti furtgwüscht gsi.
116 E-n-alti Fliege het dem Karludi bi däm Anblick i ds Ohr gsurret: »Il est difficile de tromper sa maman.«
Der Jüngling het sech natürlich nid Rächeschaft gä, öb der Refläx vo der guldige-n-Ulme syr Muetter e so ne bsundere Schimmer gäbi oder was sünsch. Er het o ds verschteckte Lache nid gseh, wo um ihri Lippe-n-ume gschpilt het und o nid di schalkhafti Rueh uf ihrne gsänkte-n-Ougelieder. Aber sy unbewußti Bewunderung vo der wybleche Majeschtät het ihm vo Afang a jedi Sicherheit gnoh.
»Guete Tag Mama«, het er gseit, »heit Der guet gschlafe?« Und du het ne ihres erwartende Schwyge zwunge, nere ds schuldige Müntschi cho z'gä. Und si het sy sydige Chruslechopf i beidi Händ gnoh und ihm es Müntschi uf d'Schtirne drückt.
Druuf fragt si ne, mit elterlicher Schträngi gwappnet: »Was hescht du vor?« und wartet mit Angscht, ob der Karludi e Versuech wärdi mache, sech mit Unwahrheit use z'byße. Di herrlechi Frou het no zur Schtund nid gwüßt, daß es a mene halbwägs guet gartete Möntsch nid müglech gsi wär, si az'lüge, gschwyge de ihrem eigete Chind.
Für ihri Frag verschtändlecher z'mache, het d'Mama ds Fänschter ufta und fragend zum Schtall übere gluegt, wo der Wallach mit de Huefe-n-uf d'Pflaschterschteine gchlopfet het.
117 Dem Karludi syni Blicke hei ds Fänschter gmide. Er rybt verläge-n-eine vo syne Metallchnöpf ab und seit:
»I ha zum Lentulus welle, für e ganze Tag.«
»E nu,« antwortet d'Frou Elisabeth, »da hesch de-n-emel früech gnueg la sattle.« Si gryft ihm a ds Chini, lüpft ihm sy schamrote Trotzchopf und fahrt mit fründlecher Neckerei furt: »Wie heißt ds vierte Gebot? – Hesch du je gseh, daß i Frideszyte dy Papa a mene Sunntig het es Pfärd la sattle-n-oder gschirre? Est-ce comme il faut, mon fils? – Oder wottsch du öppe ne neue Bruuch yfüehre? – Du bisch doch nid vom Zytgeischt . . . . . .«
Der Karludi mueß lache-n-und geit mit komischer Etrüschtung e Schritt z'rück.
»Jitz geisch uf der Schtell i Schtall übere-n-und tuesch sälber absattle-n-und abzöume, gäll? – I wott nid, daß der Hans wäge däm e Finger rüehrt.«
Der Karludi isch wortlos abzoge, und d'Mama het ihm i Gang nachegrüeft: »Mer gange de hütt i ds Münschter z'Predig.«
Der Frou Landorfer ihre Blick het druufhi zuefällig es chlys Portrait vom Unggle Mäni gschtreift, und das het ere d'Erinnerung a nes gwüsses Picknick i ihrer schönschte Jugedzyt gweckt. »Comme on devient sévère!« het si mit heiterer Miene halblut vor sech ane gseit.
118 Der Karludi hingäge het sech bi'm Abzöume vom »Bayard« ärnschtlech gfragt, ob er eigetlech ds Züüg heigi zu mene Staatsma, will ihm der Schpott vom Fründ Lentulus scho zum voruus i d'Ohre drunge-n-isch.
So schwygsam der Karludi näbe syne-n-Eltere här der Schtadt zuegwanderet isch, so wenig andächtig isch er i der Predig gsi. Er het sech i mene große Chilcheschtuel verschloffe, für ungschtört syne Gedanke nache z'gah. Z'erscht het ihm sys eigete, chindleche Gebahre vo dä Morge no z'tüe gä. Er het sech gseit, ds Richtige wär gsi, eifach i Schtifel und Schporre zur Mama z'gah und ere graduse z'erkläre, so und so wott i und punktum. Er het zwar wohl gschpürt, daß sech so öppis im Chilcheschtuehl gar liecht lat la usdänke, daß de aber d'Usfüehrung ihri bedänkleche Häägge heig. »Aber so Froue,« het er wyter argumentiert, »hei keis Verschtändnis für politischi Frage, und drum mueß me se ganz uf der Syte la.« Währeddäm er das dänkt het, isch e hälle Liechtschyn uf nes gschnitzts Ängelschöpfli am nächschte Chilcheschtuehl gfalle. D'Byse het uf der Plattform usse d'Böüm gschtrublet, so daß dä Liechtschyn urüejig gflackeret und däm Chöpfli bald so, bald so e-n-Usdruck gä het. Und der Karludi het geng öppis Schelmisches drinne gfunde. Mängisch isch es gsi, wie wenn das Ängeli würdi fäckle. I nere 119 Sytekappälle vis-a-vis het er e Fründ etdeckt, dä-n-er de o het welle-n-awärbe. – Awärbe? – Zu was? – Ja der Karludi und sym Fründe – i verrate-n-ech's nume zwüsche de vier Wände vom Chilcheschtuehl – hei nüt Gringers vorgha, als heimlecherwys e-n-Art vo Lybwacht um d'Pärson vom Schultheiß Fischer z'organisiere, die de uf Läbe-n-und Tod sy Sach – das heißt eigetlech ender die vo dene Jünglinge, verfochte hätti. Üsserlech het me sech afange-n-i der Bürgerwacht vo der Schtadt zsämegschlosse, die me-n-i aller Schtilli, aber ohni's z'verschtecke, zum Schutz vo der Schtadt und ihrne Vorrächte-n-organisiert het. – Richtig, dä Namittag wär ja e Fête gsi bi'm Kommandant vo der Bürgerwacht, bi'm Herr Dokter Hahn. Abah, jitz isch nid der Momänt, sech mit Meitscheni ga z'amüsiere. Dumms Züüg! – Was schimmeret jitz wieder uf däm Ängelschöpfli so gschpässig? – Bumm! – Jitz het der Pfarrer de Dissenter eis la lige. Das isch ds erschte gsi, wo der Karludi vo der Predig ghört het. Er het ja ganz vergässe, daß er sym Gotteli het sölle ga der Chopf wäsche. Nu, das pressiert am Änd nüt. S'git de scho öppe Glägeheit. Vo da-n-ewäg het der Karludi übere Dissenterprozäß nachegschtuunet, bis ne wieder es Glitzere-n-uf em Ängelschöpfli gschtört het. Jitz isch's aber gsi, me hätti sech nid gwunderet, wenn dä hölzig Chopf lut glachet hätti, so schpuckig het er usgseh. Bald 120 isch der Karludi wieder z'Paris gsi mit syne Tröume, bald im Eichbärg, bald z'Toffe, und so isch es dür ds Singe-n-und ds Bätte düre gange, bis der Pfarrer im liturgische Schlußgebätt zum Satz cho isch: »Gib uns große Gedanken in den kleinen Sorgen des Lebens.« Dä het du i ds Karludis Härz e dankbari Saite gfunde. Ach! es git so wenig Lüt i der Wält, die ob große Gedanke di chlyne Sorge chönne la fahre. Mit Rächt het sech der jung Herr Landorfer dörfe säge, är sygi vo große Gedanke gleitet. Uf der fruchtlose Suechi na verwandte Seele-n-isch nah-ti-nah e gwüsse Druck uf sys Gmüet cho und het ne meh oder weniger unbewußt plaget.
Zu sym Verdruß het er der Fründ Lentulus nid i der Hahle gfunde. Er het mit dem Herr Rittmeischter müesse vorlieb näh, dä-n-ihm di trüebe-n-Epfindunge wenigschtes für nes paar Schtunde mit allerhand Güntli us syr Dienschtzyt betöubt het. Er het ne-n-aber nid lang übere schwarze Kaffee use möge bha. Öppe-n-am drü isch er wieder furt, i der Absicht, no sy Fründ ga z'sueche. Es isch e wunderbar schöne Herbschttag gsi, e Farbepracht uf de Böume, wie wenn der abziehend Summer hütt no alli Farbräschte-n-us syr Maldrucke hätti welle-n-ufbruuche. Abschidsblicke schtimme-n-eine wehmüetig, chöme si vo de Möntsche-n-oder vo der Natur. Si löcke-n-us allem e Widerschyn. Und dä Widerschyn isch 121 dütlech uf em erschte Gsicht gläge, wo jitz der Karludi begägnet het, herbschtleche Purpur uf toufrüsche Majerysli!
Ds Jetti isch näbe sym Papa d'Schtraß ab cho vo Herreschwande här. Liecht und graziös isch es näbe der martialische Gschtalt gloffe, me möcht schier säge gschwäbt. Aber i sym Usdruck isch trotz der früsche Gsichtsfarb öppis Melancholisches gläge, öppis Sähnsüchtigs. – Het äs nid o Möntsche gsuecht mit große Gedanke? – No meh als der Karludi. Aber am allerwenigschte het es so eine hinder sym Götti gsuecht, dä vo Härze ds gsellschaftleche Läbe gchüschtet het. Natürlech het der Karludi hinder sym Gotteli o keini große Gedanke gsuecht. Wie alli Lüt, het er dänkt, es syg doch ewig schad um das schöne Meitschi, daß es e so näbe-n-ab chömi. Derby isch es aber blibe. Na-n-ere fründlech-neckische Begrüeßung sy si, der Karludi rächts vom Oberscht Lombach, ds Jetti linggs vo-n-ihm, wyter gwanderet. Der Herr Oberscht het der Karludi ga Rychebach yglade-n-und het ihm afah erzelle, wie-n-er dem abbrönnte Buur syg e Tanne-n-us sym Wald ga awyse, als Schtüür a sys neue Hus.
»Apropos«, hänkt hie der Karludi i der Erinneruug a ds Jettis Audienz bim Unggle Schultheiß a, »was isch eigetlech jitz us däm Poschtiljon worde, wo da mit de Poschtpfärd zur Brunscht gfahre-n-isch?«
122 »Aha, der Ludi Bickhard meinsch?«
»Ja, präzis.«
Der Herr Lombach lachet häll uf.
»Ja, dä guet Ludi! Es nimmt mi nume wunder, was is dä no für Surprises wird verschaffe. – Däm het jitz di Brunscht no zu nere Frou verhulfe. – Nei, eigetlech, wenn i dänke, was dä afe hinder sech het! – Es schynt äbe, di Wirti z'Meichilche, wo ne-n-agmacht het, er söll fahre, heigi du Beduure gha mit ihm und heig ihm gä z'verschtah, si sieg nid nei, wenn er se tät heusche. Si hei äbe schynt's scho lang es Oug uf enandere gha. Scho als chlyses Chind het er se gkennt. Si isch by-n-ihm i d' Schuel gange z'Ittige. Si isch d'Tochter gsi vom Schärme-Müller. Als Schuelmeischter hätt er se natürlech nie übercho. Aber da gseht me grad, wie dä Kärli bi allem Päch no nes Gfell het. Dennzumale, wo si vermuetlech Prätensione gha het wie-n-e Prinzässin, isch si-n-ihm etgange-n-oder är ihre. Jitz isch si e rychi Witwe, het e schöne Hof und es Wirtshus, und der Ludi bruucht nume-n-yne z'hocke.«
»He nu,« seit der Karludi, »däm isch es guet grate.«
»Lue de nume,« fahrt der Herr Lombach furt, »dä chunt de no obe-n-uf, vo wäge hinder em Ludi schteckt öppis. Er het einisch gschtudiert, er het d'Wält gseh, und jitz g'kriegt er no di nötigi 123 Underlag. Es geit nid lang, so isch de der Chehr a üs, ys Fründschaft z'sueche.«
»Das wei mer öppe nid hoffe,« meint der Karludi, und dermit hei si afah politisiere, so daß si ga Rychebach cho sy, ohni nume däm guete Jetti, daß se frylech o nid gschtört het, je es Wort z'gönne.
Z'Rychebach isch ds Jetti plötzlech verschwunde gsi, me het nid gwüßt, wohi. Aber bald het me's a sym Lieblingsplätzli gseh, am Fueß vo der Schloßmuure, under mene Dechli vo bluetrote, amerikanische Räbe. Jitz het me-n-usgmacht, es wär der Momänt, mit ihm z'Bode z'schtelle, und der Karludi isch ab Schtapel gla worde, währed der Oberscht mit mene Bur us der Nachbarschaft öppis het gha z'schtucke.
Der Karludi isch z'erscht es paar mal mit grunzleter Schtirne-n-uf der Schloßterrasse-n-uf und ab gange, für syni Argumänt z'wäg z'mache, und du isch er mit überlägene Blicke d'Schtäge-n-ab i Garte, dä sech under mene farbige Tapis vo abgfallenem Loub gäge d'Aare-n-usbreitet het. Aber chuum het ds Jetti Schritte-n-im Loub ghört, so isch es dervo düßelet, ohni nume z'luege, wär chömi, so isch es afange gwahnet gsi d'Möntsche z'flieh. Bösdings het ihns ds Karludis Ruef no am Egge vo der Schloßmuure möge-n-errecke, 124 »Jetti! Jetti!« rüeft er, »wart, i wott der nume cho adieu säge.«
Was het's da anders welle? Es het sym Götti aschtandshalber müesse-n-etgäge gah. D'Händ uf em Rügge, isch es zwüsche de gschtumpete Buchshägli dahär cho bis öppe-n-uf zäche Schritt, und du blybt's schtah und seit ganz artig; »Au revoir, i la se de grüeße-n-i der Schoßhalde.« Aber der Karludi het nid Distanz bhalte, sondere-n-isch frank und frei uf ds Jetti zue cho: »Zeig, was hesch du da?« Das arme Töchterli wird so rot wie ds Räbeloub und lat fatalerwys ds Büechli falle, wo-n-es hinder sym Rügge verschteckt gha het. Wie-n-e-n Eidechs het es sech gchehrt und's ufgha. Aber der Karludi, nid minder flingg, het sech bückt, sys Gotteli zimlech fescht am Arm packt und ihm zu sym Erger ds Büechli wäg gnoh.
»Christlicher Traktat oder der heilige Bund der drei größten Monarchen,« – – – – – – – list er, und inwändig, im Dechel, findt er der Name vo der Eigetümerin, »Augusta Ryhiner«.
»So so, Jetti, bisch du dere-n-i ds Garn grate? – Jitz wunderet mi nüt meh.«
Mit mene chreftige Ruck het ds Jetti sys Büechli wieder zrück eroberet und hinder sym Rügge-n-i Deckung bracht.
»Was het die Euch z'leid ta?«
125 »Mir nüt. Aber es isch e mômière de première qualité und e so-n-e-n-unfaßbare spiritus rector vo de Dissenter.«
»E Grund meh, daß i se chériere. Alle Reschpäkt vor dene Lüte! S'isch öppe truurig gnue, daß me se vo Schtaats wäge verfolget.«
Wenn me dem Karludi öppis über d'Regierung gseit het, so het er allimal d'Ohre dopplet gschpitzt.
»Alle Obrigkeit ist von Gott verordnet,« zitiert er schlagfertig.
»Ja, aber dermit isch nid gseit, daß si sech dörfi Übergriffe-n-erloube.
»Übergriffe?« Der Karludi het gmerkt, daß sys Gotteli offebar über die Frage scho zimlech viel het ghört rede-n-und daß e Widerlegung ihri Häägge wärdi ha. Drum het er sech afah überlege, wie-n-er der Schtryt uf ds Pärsönleche chönnti überezieh. I däm Beschträbe-n-isch er unwillkürlech gäge ds Jettis Sanktuarium, d'Räbloube-n-am Schloß, gange-n-und het sy schtrytbari Gägnerin mit sech zoge. Ds Jetti het sech uf sy Bank a der Muure gsetzt, der Karludi i ne grüen agschtrichene, hölzige Fauteuil.
»I finde halt,« het ds Jetti ds Gfächt wieder ufgnoh, »wenn di Herre Regänte-n-öppis Guets wei tue, so sölle si ihri Macht bruuche, für di erweckte Chrischte z'beschütze. Das wär gschyder, als se ga z'wörgge, vowäge die trage d'Quelle für nes gsunds 126 Volksläbe-n-i sech. Ja, lueget mi nume-n-a! – Oder gloubet Dir nid, daß ds Evangelium d'Läbesquelle-n-isch?«
»Wohl, natürlech.«
»Äbe, und wär tuet's ächt besser i ds Läbe-n-übersetze, dir mit euer Schtaatsraison oder mir, wo üses Läbe wei opfere, damit emel öpper sech de große, göttleche Heilsgedanke zur Disposition schtelli, ohni mit möntschlecher Wysheit alles z'verderbe?«
»Hm, dir und mir,« het der Karludi dänkt, »das isch jitz scho dütlecher.« Was ihm aber ganz sympathisch i d'Ohre g'schlage het, das isch d'Idee gsi vo der Ufopferung vo sym Läbe für großi Gedanke und daß am Änd Gott no größeri Gedanke zuez'troue syge, als der bärnische Regierung, wär het das sölle beschtryte? »Wohär het ächt das Meitschi so öppis?« het er sech wyter gfragt. Aber es gwüsses Füür i ds Jettis große, bruune-n-Ouge het ne belehrt, daß er nid nume refläktierts Liecht vor sech het. Mit däm het dem Karludi sys Gotteli agfange-n-interessant wärde, und er het gfunde, es wär sech derwärt z'undersueche, wie das gmeint sygi mit der Ufopferung.
»Das isch ja rächt schön mit der Ufopferung,« het er gseit, »aber da het euch niemer nüt druffe. Dir tüet ech Opfer uferlege, die weder euch no sünscht öpperem öppis nütze.«
127 »Pardon . . . .«
»Pardon, das isch so, und grad zum Byschpil du, Jetti. Was i aller Wält söll jitz das nütze, wenn du i däm Ougeblick di geisch ga verschtecke-n-und vergrabe, wo du söttisch dy Entrée i d'Wält mache? Schtatt jitze di ga z'amüsiere-n-und under d'Lüt z'gah, schlüüfsch i dys Schnäggehüsi yne.«
»Was söll i under de Lüt? – Ga hälfe Schtrou drösche?«
»Dy Horizont ga erwytere. Se lehre kenne, lehre, wie me sech mit der Wält mueß umebalge.«
»Ganget mer doch mit Euem Horizont! I gseh di interessantere Lüt als Dir. Enne Lüte-n-ihre Horizont isch der Rand vom Täller, uf däm sech ihres zytleche Läbe-n-abschpilt. Das verschtande si villicht besser abz'schläcke, als üsereis. Myni Lüt luege-n-übere Tällerrand use. Me mueß scho i däm Läbe lehre flüge, de macht's eim äbe de nüt meh, wenn eim scho ds Täller under de Füeß z'warm wird oder gar schpringt. Aber, wenn me halt geng mit allne Vieri wott i der Konfiture sy, so mueß me sech de nid drüber verwundere, daß me nie rächt lehrt flüge.«
Über ds Karludis Gsicht het sech geng meh e fründlechi Verwunderung ergosse, die nume no um d'Muulegge-n-ume mit mene Räschtli vo altkluegem Schpott gkämpft het. Wie für Zyt z'gwinne, seit 128 er: »Jetti, du bisch der reinscht Himmelsgueg.« Im Tiefinnerschte-n-aber het er dänkt, sys Gotteli syg e härzige Chäfer.
Ds Jetti het sech uf das Komplimänt hi a d'Wand hindere glähnt, d'Achsle füre gschnellt und es gschwulles Chini gmacht. Halb bös, halb heiter, wie wenn es usegschpürt hätti, was sech sy Götti dänkt het, seit's: »S'isch eifach absurd, geng no über ein z'schpotte.« Und mit wieder gwunnenem Ärnscht fahrt es furt: »Wüsset Der, es isch mer gar nid um ds gschpasse. Dir heit guet z'lache. Aber i cha-n-Ech nume säge, mir choschtet's mängisch gnue.«
»Das gloube-n-i gärn,« meint der Karludi, »es wär o gar nid z'verschtah, wenn di das Opfer nüt choschteti.«
»Nid das, nid das choschtet mi, bhüet'is. Aber, daß ein grad di Nächschte so gar nid wei begryfe. Wenn Dir nume wüßtet, wie das isch, wenn me Tag für Tag sy Überzügung gäge di eigete-n-Eltere mueß verteidige!«
»Das mueß i o, Jetti – und wie!«
Mit der Antwort het der Karludi d'Ouge vo sym Gotteli wieder groß uf sech zoge.
»Aber, wie wär's,« fragt er, für wieder uf e-n-eigetleche Zwäck vo syr Mission z'cho, »wenn du einisch probiertisch, dyne-n-Eltere d'Freud z'mache und einisch ganz eifach und natürlech mit ne-n-öppehi giengsch? 129 – Du meinsch halt o, si sötte sech a di gwöhne-n-und a dyni Liebhabereie.«
Schtatt e-n-Antwort z'gäh, chehrt ds Jetti sym Inquisitor der Rügge-n-und lähnt sy Trotzchopf uf d'Banklähne. Es het vori scho ghoffet gha, es findi a sym Götti e mitfüehlendi Seel. Descht meh het's ihm jitz weh ta, z'gseh, daß er sech uf d'Syte vo de-n-Eltere welli schla. Der Karludi het sech sälber nid wohl gschpürt i der Rolle vom Sitterichter und mit Verlägeheit di dunkle Locke vom Jetti betrachtet. Es isch ihm schwär und schwärer worde, das Leid und Weh, wo dert drunder gschlummeret het, no meh ufz'rüehre. Je länger, descht zuedringlecher het sech ds Mitgfüehl für das arme Meitschi i sys Härz gchrallet. Aber blamiere het er sech nid welle, und drum het er no einisch e-n-ungschickte-n-Alouf gnoh: »Weisch, Jetti, es heißt halt o: »»Ehre Vater und Mutter.««
Ds Jetti wirft e Blick über sy Achsle zrück, wie wenn es wetti säge: »Du wohl, du!« Und der Karludi het dä Vorwurf ghört, lut und dütlech, ohni daß er über möntschlechi Lippe cho isch. Druuf isch es so schtill worde, me het jedes dürre Blatt, wo gfalle-n-isch, ghöre chräschle. Da sy si gsässe, di beide-n-us Überzügung ufölgige Chinder, so wyt usenandere-n-im Alter und so nach anenandere-n-im Dänke-n-und Schträbe. Si hei nume gar nid 130 gmerkt, wie d'Sunne-n-erbleichet und wie der Aarenäbel über ne nächer und nächer a ds Schloß zueche gschliche-n-isch.
Dem Jetti isch ändlech der Gwunder z'schtark worde. Es luegt und gseht, wie der Karludi der Chopf vor abe gsänkt het und i ds Grien schtuunet. Es schynt, er erwarti kei Antwort meh vo-n-ihm.
Ohni nume-n-ufz'luege, seit er ändlech: »Jetti!«
Das chehrt sech ihm zue und luegt ne-n-a, ohni Lut z'gä.
»I möcht jitz doch eigetlech no wüsse, was di e so zu dene Lüte zieht,« fragt der Karludi.
»Das isch nid so liecht z'erkläre. Dir söttet se halt o kenne, de würdet Der se o besser begryfe. Mi het's halt vo Chlynem uf zu settige Lüte zoge. Warum, weiß i sälber nid. Aber daß es nid e so müessi sy, wie bi üs daheim, wo geng es jedes meint, es müessi ds andere mache z'folge-n-und jedes wieder sech wehrt, das ha-n-i wohl gschpürt. I bi i mängi anderi Familie cho, wo's mi dunkt het, es syg e so heimeliger drinne, will d'Lüt nid wäge jedem Gufepick es Gheje verfüehre. Bi üs daheim sötti geng alles schuderhaft comme-il-faut sy, und für das dürez'füehre, macht me sech gägesytig schier z'hinderfür, wenn me's scho guet mitenandere meint. Aber, daß es uf der Wält Lüt gäbi, die däm nüt nahfrage, will si viel höcheri Interesse hei, ha-n-i 131 halt doch erscht erfahre, wo-n-i mit dene verbrüelete mômiers intimer worde bi. Gott Lob und Dank ha-n-i nid vorhär ghört, was me-n-alles über se-n-usschtreut, sünscht hätt'i se myr Läbtig gschoche, wie d'Pescht. Aber i cha-n-Ech nume säge, mir isch es ganz wohl byne. Dir müesset nid meine, me rütschi bi dene der ganz Tag nume-n-uf de Chneue-n-ume. Im Gägeteil, si sy geng heiter und z'fride, trotzdäm oder juschtemänt will si nid geng uf und nache sy, für emel ja zu ihrem Rächt z'cho. D'Wält chönnti ganz anders sy, wenn alli enandere so d'Sach gönnte wie die. Wenn o nume d'Lüt sech nid ybildete, es müeß eis e Leu sy und brüele, sünsch schtecki nüt hinder ihm. Es läbti sech doch gwüß besser zwüsche de Schaf als zwüsche Leue-n-und Elefante. Es isch äbe nid für nüt, daß der Heiland amene Lamm vergliche wird, wenn er scho der Löwe aus Juda isch. Und gloubet mir nume, je meh daß eis zum Lamm worde-n-isch, descht meh isch es de o am rächte-n-Ort Leu. Dänket Ech doch, wie das wär, wenn alli Lüt das würde begryfe-n-und derna täte! Das wär es Glück und es Läbe! – O, und de tuet me's eim de no wehre, wo me nume cha. Lueget, es verdräit ein fascht.«
Der Karludi het sys Gotteli agschtuunet. Mängisch het's ne schier nid bha, ihus mit nere-n-Ywändung z'underbräche. Aber, es hätti ne duuret, di herrlech 132 naivi Begeischterung nume-n-im Mindischte z'truebe. Es isch e settige Glanz i ds Jettis Ouge cho, daß er nume dänkt het: »No meh, no meh! Di Lüüchtfreudigkeit tuet mer i d'Seel yne wohl.« Nid minder het sech ds Jetti drüber gfreut, daß ihm einisch e Möntsch us em gägnerische Lager glost het – und de no so eine, so-a-e füürige Patriot! Da het's gheisse, ds Yse schmide, so lang es glüjt. Scho het es errate gha, vo wo nache me der Karludi müeß näh, und drum het's zum zwöite Gägeschtoß agsetzt:
»Heißt es nid: »Wer unter euch der Vornehmste sein will, der sei euer Diener?« Das weiß öppe no es jedes. Aber, wär tuet derna? Emel nid die, wo ihrer Läbtig schperze-n-und ellbögle für z'oberscht ufe z'cho. Schtellet Ech doch nume vor, a mene schöne Tag würde-n-alli, alli Lüt sech vornäh, es jedes well dem andere-n-ufrichtig diene. De chäme ganz vo sälber di rächte Lüt a d'Regierung, di wahre Leuenature; schtatt dene wo nume brüele-n-und der Wädel im Sand ume schlängge.«
Der Karludi lachet und nickt, wie wenn er wetti säge: »Scho rächt, aber . . . .«
»I weiß scho, was Der weit säge,« chunt ihm ds Jetti derzwüsche, »das syge Tröum, und es wärdi nie da derzue cho, so lang, daß d'Wält schtandi. Aber der Ungloube het no nie öppis Guets gschaffe. Hingäge-n-isch alles müglech »»dem, der da glaubt.«« 133 Cho mueß es ja einisch, vowäge der lieb Gott wott's. Warum geit me de die ga plage-n-und verfolge, wo bi sich sälber afah und der erscht praktisch Schritt tüe, für's müglich z'mache?«
»Es tuet se doch niemer wäge däm verfolge.«
»Afin, wenn me di einte verbannet und di andere-n-i d'Chefi tuet!«
»Das isch aber nume wäge der Separation vo der Chilche gscheh. Es tät dene guete Lüt niemer nüt z'leid, wenn si sech wette dry schicke, na de Gsetze z'läbe.«
»Öppis Neus Guets schaffe-n-und sech i ds Alte, Schlächte schicke cha me nid. Entweder – oder! Und was glych dänkt und gloubt, ghört zsäme. Und drum ha-n-i's mit dene Lüt und schtande zue ne, gschej, was well! Und wenn si mi grad vo daheime furt jage, i blybe derby und weiß, warum.«
Schön und fescht isch ds Jetti währed dene letschte Worte näbem Tisch gschtande. Aber derby hei sech syni Ougelieder grötet, und plötzlech isch Träne-n-um Träne-n-us syne glänzige-n-Ouge fürebroche. Es het sech abgchehrt und afah briegge.
Da nimmt ihm der Karludi d'Hand und seit: »Aber, Jetti, warum brieggisch?«
Es het aber nume no meh gschluchzet.
»Säg mer, Jetti, was brieggisch?«
134 »Ach, wenn Dir nume wüßtet, wie das isch, wenn ein daheim niemer wott verschtah und me-n-eim geng nume no alles lätz usleit.« – – – – – – – – Und de – – – – und de, wenn me de meint, me heig ändlech öpper gfunde, wo – – – – – wo ein begryft, so isch doch alles wieder nüt.«
Der Karludi fasset ds Jettis Hand e chly feschter und seit: »Aber Jetti, wär seit dir, i begryf di nid? – Du muesch mer's nid übel näh, wenn i öppe da und dert e-n-Ywändung mache. – Begryf, i bi als dy Götti zue der cho; aber i gschpüre's ganz guet, i gange-n-als dy Fründ vo der wäg.«
Unwillkürlech het er ds Jettis Hand e chly nächer a sech zoge, und es isch ihm derby ganz anders z'Muet gsi, als sünsch, wenn er öppe sym Gotteli d'Hand gä het. Uf di letschti Zuesicherung vom Karludi, het o ds Jetti kei Widerschtand gleischtet. Ds Schluchze het gschwind nagla, und wo-n-es fragt: »Isch es de wahr? – Begryfet Der mi e chly?« isch scho wieder ganz e hälle Schyn uf sys fyne, schöne Gsicht cho.
»Nid nume chly,« het der Karludi gseit, »ganz begryfe-n-i di, Jetti. Bhalt nume, was de hesch, i will der's hälfe verteidige, gang's gäge wän es well, vowäge-n-i gseh, du wirsch o dä Möntsch sy, 135 wo mi under allne-n-am beschte verschteit, wenn mer scho einschtwyle nid i allem eis sy.«
»Gwüß? – Gloubet Dir das?«
»Ja, Jetti, i gloube das – und i gloube no öppis anders – i gloube, mer wärde-n-is no nächer cho.«
Dermit het er ds Jetti uf syni Chneu niderzoge, het ihns a sech drückt und ihm dür di dunkle Locke-n-i ds Ohr gchüschelet: »Gäll i bi der de o nümme bloß der Götti?«
Ds Jetti het vor Glück und Süligkeit schier nümme gwüßt, was mit ihm geit. Ändlech es offes Härz für sys Härz! – Es het sy Chopf dem Karludi zuetroulech uf d'Achsle gleit und gar nüt derwider gha, wo der Götti sym Gotteli mit de Lippe-n-es paar gueti Pfläschterli uf di verbrieggete-n-Ouge ta het.
* * *
D'Frou Oberschti Lombach isch underdesse hei cho gsi und het ihres Töchterli im ganze Schloß gsuecht. Zimlech greizt isch si z'letscht i d'Halle-n-abecho und het halblut vor sech ane gseit: »Es wird doch nid bi däm Näbel . . . .« Mit dezidierte Schritte-n-isch d'Frou Blanche düre Hof a d'Brüschtung vo der obere Terrasse gange, uf dere sit olims Zyte di ehrigi, wyß agschtricheni Diana »an Ort« trappet 136 isch, und het sech näbe der Göttin über di breiti, schteinigi Ballustrade füre greckt. Fascht isch nere-n-e Göiß etwütscht. Aber si het sech ebha. Nume-n-ihri schlanki Hand het gredt, idäm si chrampfhaft ds Bei vo der Diana umchlammeret het. »Ds Jetti, di petite sainte nitouche dans les bras d'un jeune homme – et comme il l'embrasse!« Di überraschti Mama het der Ate verha vor Schpannung und uf ihrem Uslueg so wenig, wie die im Garte-n-unde, gmerkt, daß düre Näbel ganz e-n-aschtändige Räge nidergange-n-isch.
Si schtande-n-uf. Si gange. – Wie uf Fäcke verschwindet d'Mama im Schloß, d'Schtäge-n-uf, dür Gäng und Türe bis i ne Schtube hinde-n-use, vo wo me zum Fährhus übere gseh het. Richtig, da unde gange si dür di grüeni, vo farbige Bletter übersäiti Mulde, über ds Brüggli, und luege nid rächts und nid linggs, und derby rägnet's ganz währschaft.
No bevor si zwüsche de-n-alte Böum bi'm Fährhus verschwinde, luegt der Karludi zuefällig zrück.
»A! – Dä isch es. – E nu, neue-n-e-n-aimable Götti!« so chunt's mit mene räße Chüschtli über d'Lippe vo der Frou Blanche, währed si vor ds Karludis etferntem Blick unwillkürlech e Schritt vom Fänschter zrück tuet. Trotzdäm me bald ds Paar vom Schloß us nümme het chönne gseh, isch d'Mama 137 wie-n-e Schildwacht a ihrem Fänschter blibe. Es eigenartigs Gmisch vo Epfindunge-n-und Gedanke het ihre Chopf dürschtürmt. Si isch lang nid eis worde mit sech sälber, wie si di Sach söll ufnäh und öb si das Gheimnis für sich welli bhalte. Mit dem Jetti het sech di ganzi Landschaft verbündet und im heilige Name vo der Liebi e Schturm uf ds müetterlech Härz undernoh. »Schwyg, schwyg, wie der Wald cha schwyge!« hei di alte Böum übere gruuschet, »bisch du nid o einisch froh gsi über üses grüene Dach?« Und di fallende Bletter hei z'huufeswys gchüschelet: »Nume-n-einisch ischme jung und grüen.« Schelmisch het sogar ds Brüggli sech dry gmischlet und gseit: »I ha der o einisch dargha, daß de dym Schatz hesch chönne nache schpringe. Gönn's jitz dym Meitschi o!« Am ydringlechschte het d'Aare gmahnet: »Ha-n-i di nid dym Glück i d'Arme treit?« Und dür alles düre het ds gschpräglete Grastapis dem alte-n-Efeu a der Schloßmuure zuegflismet: »Reck di, reck di! Tue-nere d'Händ und d'Füeß umwinde, daß si sech bsinne mueß, tryb nere nes dicks, saftigs Härzblatt vor d'Zunge!«
S'isch nid gsi, daß d'Mama dem Jetti das Echo i mene Mannehärz nid gönnt hätti. Wär hätti das besser chönne verschtah als grad si und de no i der Umgäbung, wo so ihri allerschönschte-n-Erinnerunge gweckt het? Und o der Karludi isch ere gar nid 138 z'wider gsi. Daß aber, nadäm alles und alles nüt abtreit het, was si am Jetti probiert het, für's i d'Wält z'bringe, das Chrottemeitschi, wo nume no nie sy Nase härgä het, für am Bouquet vom gsellschaftleche Läbe z'schmöcke, jitz so wohlfeil uf sy Rächnung söll cho, das isch ere chly z'schtotzig cho – »parce que évidemment ce n'étaient pas seulement des tendresses comme-ça paternelles.« – »Attends,« het si gseit, »je t'apprendrai à te servir de la piété pour nous jouer de pareils tours.« . . . . . »Wo blybt jitz di . . . .?« »Und de däm Karludi, wolle! Däm wei mer de syni Götti-Experimänt um d'Nase rybe. – Und der Fritz überchunt de o öppis z'ghöre, dä cha jitz de o sym Göttibueb ga d'Lätzge mache.« So het d'Frou Blanche der erscht Ydruck verwärchet, währed – für si e-n-Ewigkeit – ds Jetti underem Trouf vo de glichtete Lindechrone-n-a der Ländti sym Götti nachegluegt het, bis er am andere-n-Ufer us em Fährschiff gschprunge-n-und hinderem Ufergschtrüpp verschwunde-n-isch.
Jitz hätti's gärn e Schpiegel gha, vowäge na de-n-erschte nid verwandtschaftlech motivierte Müntscheni het me gwöhnlech ds Gfüehl, es syg öppis a der Toilette defraichiert. Ahnungslos isch es über ds Schußfäld vo de müetterleche Blicke-n-i Garte z'rück gschprunge-n-und i sy Schtube, sech ga ändere. Bi'm z'Abetrinke-n-isch ds Jetti schtill gsi, wie 139 gwöhnlech. Nume het es d'Mama dunkt, es heig sech i de Züge vo ihrer Tochter öppis e chly usenandere gla.
Dem Jetti hätti nam z'Abe, wo-n-es mit ihre-n-und de Brüeder allei gsi isch, müesse-n-uffalle, daß d'Mama schtiller isch als gwöhnlech; denn si het schier gar Quale-n-usgschtande für sech z'verschtelle. Si het sech aber doch geniert, ds Jetti irgedwie la z'merke, was si gseh heig. Het si vor em z'Abe no gfunde, der Karludi syg e-n-Art Tämpelschänder, so hätt si sech jitz sälber es Sakrilegium müesse vorwärfe, wenn si dem Jetti sys Gheimnis ufdeckt hätti.
Aber chuum sy d'Chinder zur Rueh bracht gsi, isch d'Frou Blanche i ds Cabinet gschobe, wo ihre Herr Gemahl am Kaminfüür tubaket het. Da si us guete Gründe gförchtet het, mit nere-n-eisytige Denunziation vom Jetti chönnti si der Herr Oberscht zu mene-n-unüberleite Dryfahre verleite, het si ihri Achlag houptsächlech uf e Karludi als Göttibueb vom Herr Lombach zuegschpitzt.
Zu ihrer Etrüschtung leit sech uf dä Bricht hi der Herr Oberscht i Fauteuil hindere, schtreckt alli Vieri vo sech und lachet, lachet, lachet, wie nume-n-e-n-alti Chriegsgurgle cha lache.
»Famose Fäger, dä Karludi!« seit er ändlech und blaset es paar mächtigi Rouchwulke-n-us syr Pfyfe, »i begryfe halt dä Gout.«
140 »Mais....«
»Dä Läcker het das gar nid dumm agschtellt, ha, ha, ha.«
»Ja, meinsch du, er heigi das gsuecht vo Afang a?«
»Das weiß i nid. Jedefalls het er's verschtande, vo der Glägeheit z'profitiere.«
»Aber und jitz? – Findsch du, me söll ne das so dürela und nüt derglyche tue?«
»E mer wei öppe luege. Villicht bringt er's jitz de derzue, öppehi z'gah. Es bruucht mängisch nume so-n-e Barriere z'falle. D'Houptsach isch jedefalls, daß me-n-einschtwyle gar nüt derglyche tuet. Jitz heißt es schwyge, bis me gseht, wo's use wott. Tue di de nid verschnäpfe!«
»Es dunkt mi nume,« meint d'Frou Blanche, »däm Kärli ghörti eigetlech öppis. Het me je ghört, daß e Götti däwäg mit sym Göttichind umgeit?«
»Ja nu! – Es isch ja öppis z'säge; aber g'wöhnlech sy si de doch im Alter no chly wyter usenandere-n-als die Zwöi. I bi der Meinung, mer welle jitz der Effäkt abwarte. Richtet er nüt us, so hei mer de geng no d'Weli, ne chly bi de-n-Ohre z'näh.« 141
VII.
Was der Grandpapa vom Hürate dänkt. Der Herr Riesig hütlet sech, und der Karludi mueß ga Canossa.
Trotz allne-n-Errungeschafte vo der neue Zyt isch der Grandpapa Vilbrecht mal-à-son-aise gsi, pa-pa-parce que le Bonapartisme avait abrogé la pe-pe-perruque et qu'on avait pe-pe-perdu toutes ses dents – toutes ses dents – oui, ce qui n'est pas-pas-pas-du-tout agréable.
142 Da het äbe-n-alles nüt ghulfe. Me het doch welle-n-uf der Höchi vo der Zyt blybe und da het me halt d'Perügge la fahre et en renonçant à ce symbole des temps passés on fit la fatale découverte que que que la chevelure naturelle vint à manquer, et il fallut s'accommoder aux bénédictions du nouveau régime pa-pa-par une suite d'affreux rhumes-aeh!
D'Haar hei sech vor der Dänkerschtirne-n-ehrerbietig zrückzoge bis under ds Hinderhoupt, wo si sech nume no inere verschteckte Guirlande vo eim Ohr zum andere zoge hei. Da me, wie gseit, o keini Zähnd meh gha het, so het me-n-o nümme-n-oratorisch glänzt, mais on pa-pa-parlait quand-même comme une pie, heig me's verschtande-n-oder nid, was ja nid so viel het z'bedüte gha, da me meischtes dem Kaminfüür ohni wyteri Zuehörer prediget het. Uf das glänzige Houpt het d'Frou Elisabeth e prächtigi, rot und schwarz gflammeti und à la Rousseau mit Pelz verbrämti Chappe, Façon Jakobinermütze, glismet gha. Ja, so isch der Herr Vilbrecht i sym Schtadtlosamänt vor em Kamin gsässe-n-und het mit der Zange di glüjige Schyter mißhandlet, wo der Karludi zue-n-ihm cho isch. Wie alles, was vo syr Tochter härgrüehrt het, so isch natürlich o der eltischt Großsuhn mit offene-n-Arme-n^epfange worde. Er het müesse zum Füür cho zueche 143 sitze-n-und cho lose, wie scho ehedäm alli Lüt bekanntlech ihm hei müesse lose. Er het gschumpfe-n-über di politische Zueschtänd und geng und geng wieder gseit, es hätti chönne guet cho; aber jitz syg alles lätz, will me's äbe nid e so und e so gmacht heigi. E guete Fade-n-isch geng gsi a syne-n-Idee; nume hei si alli der groß Fähler gha, daß si absolut unusfüehrbar gsi sy. Der Karludi het sech aber wohl ghüetet das z'säge – nid will ne der Grandpapa scho einisch im Zorn mit der Kaminzange-n-i d'Finger gchlemmt het, – aber will er ihm nid unnötigerwys het welle syni alte Tage vergälle. Er het ihm im Gägeteil verschproche, wenn är einisch zu Yfluß sötti cho, so well er's de so mache, wie der Herr Vilbrecht meini.
I der löbleche Willfährigkeit het der Grandpapa sy Schwiegersuhn umegcheunt und druus Anlaß gnoh, dä afah z'rüehme. Am meischte Genie aber, het er dem Karludi gseit, heig sy Papa bewise-n-i der Wahl vo syr Frou. Dermit isch der Herr Vilbrecht uf d'Froue-n-überhoupt cho z'rede. Es syg zwar eigetlich nid am Platz, ihm, dem Großchind da dervo z'rede (dem Grandpapa isch es gar nid i Sinn cho, daß der Karludi altershalber scho hätti chönne Familievatter sy), aber er chönnti de doch einisch i Fall cho z'hürate, und är Großvatter wüssi nid, wie lang er no z'läbe heig. Item, es sygi wahr, e Frou 144 ohni Ma sygi wyters nüt als e-n-aimabli Dasynsform. Aber andersyts, und das söll sech der Karludi la gseit sy, syg e Ma ohni Frou e Bitz Brot ohni Hebi. Jede heig öppe sys Ministerium und das syg nume-n-under der Mitwürkung vo nere Frou, und zwar vo nere ganz beschtimmte, richtig usz'üebe, und die Mitwürkung machi sech i der Art vo mene chemische Prozäß und nid öppe nume-n-als mechanischi Parallele. E Ma müessi sy Frou als e blybend sälbschtändigi Exischtänz völlig i sech ufnäh. Drum syg's aber o wichtig, daß di rächte Gschpane z'sämechöme.
Ganz alles het der Karludi sym Grandpapa nid gloubt; aber syni Ansichte vom Hürate hei-n-ihm im Gedanke-n-a gwüssi Erläbnis ganz akzeptabel gschine. Ds Jetti als Ferment i sech ufz'näh, het etschide-n-öppis für sech gha, nametlich im Hinblick uf d'Läbesufgab, die der Karludi sech gschtellt het. Us em Wohlbehage, mit däm er sech i die Epfindung het la ysinke, het ne leider gar bald der Ratsherr Tschiffeli ufgschtört, dä na syr Gwohnheit zum Grandpapa isch cho ne Dampete-n-abändle. Er het sech bsunne, der Karludi uf der Fahrt ga Neueburg gseh z'ha und het's i zweene Gümp fertig bracht, ne mit der politische Situation i Verbindung z'bringe.
»Dir syt ds sältmal ga Paris, nid wahr, Herr Landorfer?«
145 »Ja.«
»Dir heit no der guet Momänt erwütscht.«
»Et nous en p-p-profiterons, je vous assure,« het der Grandpapa sech dry gmischlet, »my petit-fils het öppis begriffe vo däm, was er gseh het, und mer wärde d'Freud ha z'gseh, wie-n-er das einisch sym Vatterland zu Nutze macht.«
»I förchte, i förchte,« meint der Ratsherr, »mer chöme nümme derzue. Es duuret mi für di junge Lüt. Ma foi, mer hei o ne truurigi Juged gha. Aber me het sech rehabilitiert. Hingäge hüttzutag isch es würklich schad für alli guete-n-Intentione vo de junge Lüt. Wenn ig Euch wär, Herr Landorfer, i gieng i Handel. Lueget, mer gange troschtlose Zyte-n-etgäge.
Es drüejt is z'ringsetum, im Jura, im Ämmetal, sogar im Oberland. Es isch e Schkandal, wie si's trybe, di Volksrächtler. – Und jitz plane si ja schynt's no ne Volksversammlung z'Münsige, für ne neui Verfassung z'poschtuliere. – I frage-n-Ech – wo söll das use?«
Es Längs und es Breits het der Herr Tschiffeli gmacht über di einzelne Programmpunkte vo de Demokrate und jede dervo zu mene Gschpänscht usgmalet, würklech zum förchte.
Was der Karludi der sälb Winter am meischte plaget het, das isch e fieberhafti Ungeduld gsi, 146 chönne-n-aktiv i d'Politik yz'gryfe. Wie, darüber isch er mit syne nächschte Fründe scho lang einig gsi. Aber der einzig Wäg derzue isch d'Wahl i Große Rat gsi. Uf die hi isch o i aller Schtilli g'arbeitet worde und zwar under mächtiger Protektion. Einisch im grüene Sässel, hätti üse junge Patriot nid uf sech la warte. Er het brönnt vor Verlange, sech mit de-n-Anforderunge vo der Zyt abz'finde und di demokratischi Opposition, die-n-er sech frylech viel z'chünschtlech und chraftlos vorgschtellt het, hätti ne nume no greizt. Überzügt und dürtränkt vom Legitimitätsgedanke, het er sech gar nid chönne vorschtelle, daß e-n-unberuefeni Partei inneri Chraft sötti chönne ha.
Der nächscht Früehlig hätti d'Wahle sölle bringe, und je nächer der Termin, für ihn d'Schwelle zu nere gloriose Loufbahn, cho isch, descht ungeduldiger isch er worde, und jede, dä o nume ne Schatte-n-uf d'Wahrschynlechkeit vo mene guete-n-Usgang het la falle, het mit ds Karludis Zorn gha z'rächne.
Ahnungslos het der Herr Tschiffeli sy Harfe tiefer und tiefer gschtimmt und je länger, descht meh di junge Lüt beduuret, dene-n-eifach jedi Zuekunft abgschnitte wärdi, bis plötzlech der Karludi höch ufschießt und zum Etsetze vo sym Großvatter der Herr Tschiffeli abrüelet: »Himmelhagelsdonnerwätter! Git's eigetlech keini Kanone meh im Züghus? Schießet doch 147 di Canaille zsäme, bevor si-n-ech d'Hut über d'Ohre zieht! Mit euer Feigheit tüet der alles z'Schande mache. Ließet dir üs zueche, mer wette scho luege.«
Der Grandpapa het zwäg gmacht für öppis z'säge; aber vor Ufregnng het er z'Muul nid gfunde. Derfür het er d'Kaminzange-n-i sy usdorreti Hand gnoh und Miene gmacht, dem ertrunnene Großsuhn mit der große Schtimmgable wieder welle zum rächte Ton z'verhälfe. Er het sünsch viel uf ihm gha, aber sy höchscht ehrewärte Fründ vo däm Grüenschnabel la z'beschimpfe, das isch doch du vom Mehbessere gsi. P p p p – t t t – veux tu tu tu te taire, béjaune! isch es ändlech cho z'schtaggle. Der Karludi het gschine-n-erscht jitz wieder z'merke, daß er bi sym Grandpapa isch. Er het sech hindere nächschte Tisch z'rückzoge vor der Zange-n-und vo dert us ds Wortgfächt wytergfüehrt.
Si sy i zimlecher Verschtimmung usenandere gange. Ds Fatalschte für e Karludi isch aber gsi, daß der Grandpapa vo der Ufregung schier chrank worde-n-isch und i Folg dervo d'Eltere-n-alles vernoh hei. Es het e höchscht unerboulechi Szene-n-abgsetzt, die schtatt zu nere-n-Abklärung nume zu tieferer Verschtimmung gfüehrt het.
Derfür hei i de glyche Tage dem Karludi syni Aktie z'Rychebach e churzi Hausse erläbt. Ds Jetti het nämlech ganz ohni Widerschtand e-n-Yladung a 148 ne Soiree agnoh, was me-n-usschließlech dem Yfluß vom Karludi zuegschribe het. Dä Gloube het sech o gschine z'beschtätige, het me doch beobachtet, daß sech der Karludi a däm Fescht längeri Zyt mit dem Jetti abgä het und daß si i mene-n-Egge-n-öppis zsäme gredt hei. Zum Glück het's niemer ghört. Ds Jetti het nämlech sym Götti erzellt, bi ihrem letschte Zsämeträffe z'Rychebach heigi äs dummerwys das Büechli vo der Frou Ryhiner im Garte-n-uf em Bank la lige, im schtrömende Räge, und jitz gsei's halt e so us, daß es es gar nid dörfi umegä.
»E da chouft me halt es anders. I will der das scho bsorge,« het sech der Karludi anerbotte.
»Ja mit däm isch mer nüt ghulfe. Ds alte-n-isch drum ganz voll Ryßbleinotize.« Da isch e guete Rat tüür gsi, und o der Karludi het keine gwüßt. Ds Jetti het bi der Glägeheit der Karludi bschtürmt, er söll doch einisch zu der Frou Ryhiner cho, für se lehre z'kenne. Er überchäm gwüß ganz e-n-andere Begriff vo dene verschüpfte Dissenter. Aber der Karludi het einschtwyle no nid ds mindischte Begähre na däm andere Begriff gha. Im schtille het er vielmeh druuf schpekuliert, daß mit dem Tod vo der sehr alte Dame-n-o ihre-n-Yfluß uf ds Jetti wärdi verflüge, und um so ender, het er gfunde, chönn er sech dä Gang ga Canossa erschpare. Es anders Resultat het vorläufig di Soiree nid ergä.
149 Der Winter het über Arischtokrate-n-und Demokrate syni Schneewulke-n-usgschüttet und über Huble-n-und Chräche sy froschtige Fride-n-usbreitet, me hätti emel vorusse nüt gmerkt, daß under em Volk d'Urueh Tag für Tag zuegnoh het, ja, daß me beidersyts im Verschteckte sogar Waffe z'wäg gmacht het, für sy Meinnng mit Gwalt dürez'setze.
Nume-n-ei Tag hei o d'Chräje-n-uf de blutte Böum i der Muri-Allee chönne merke, daß öppis bsunders los isch. Am zächete Jenner nämlech isch alles, was Verlange na Volksrächte treit het, düre höche Schnee ga Münsige-n-use gschtampfet.
Aber, was isch das? Dert arbeitet sech ganz es chlys Mannli düre Schnee. Es treit e prachtvolle, heitergraue Zylinder à la Louis Philippe und uf der Achsle wie nes Gwehr e mächtige Rägeschirm. Isch das nid üse Herr Riesig? – Er isch doch nid öppe Demokrat worde? – Eh, was dänket dir; er geit nume-n-als politische Wättergschouer ga Münsige. Z'Bärn, im Schtift, het er gseit, er well doch ga luege, ob wärklech di Demokrate d'Unverfroreheit heige, z'Ärnschtem a der Verfassung z'rüttle. Gedankeschwär het er ds Burgerezil passiert, da ghört er hinder sech es luschtigs Gschäll, und wie-n-er umeluegt, chunt i schwärem Trab e schtattleche Bureschlitte dahär. Der Herr Riesig blybt schtah und muschteret mit scharfem Oug das Gfährt.
150 »Was? – Isch das nid dä Poschtiljon, wo d'Poschtroß mißbruucht het, für de Meichilchener ihri Füürschprütze z'füehre?« –
Richtig, der Ludi Bickhard isch es, wohl ypackt uf sym eigete Schlitte, und näbe sech het er der Gmeindamme vo Meichilche.
»Das ischt doch schtarche Tubak,« dänkt derHerr Riesig juscht, da haltet der Schlitte näbe-n-ihm, und wohlgluunet rüeft ihm der Ludi zue: »Weit Der o uf Münsige, Herr Riesig? Hocket Dir uf! Dir wärdet süsch de no gnietig bis dert use.«
Sofort het sech i der minime Portion Bärnervolk, die der Herr Riesig vorgschtellt het, e Schpaltung bildet. Uf mene Demokrateschlitte-n-i d'Volksversammlnng fahre? – Nei – nei – das nid. – Aber di churze Bei und der höch Schnee! – Am Änd chönnte's ja o konservativi Bure sy. – »He nu, wenn der so fründlech syd, mi ufz'lade. I säge nid nei.«
Si hei ne zwüsche-n-yne gnoh, daß er guet warm heigi. – Schpäter het einisch öpper, wo se ds Allmedinge het gseh vorbyfahre, der Ludi gfragt, für was si o ne Herre-Huet zwüesche sech inne gha heige, und er het müesse-n-erkläre, es syg nid nume-n-e Huet gsi, der Herr syg halt underem Schprätzläder gsi.
Item, z'Münsige-n-isch me vor der Versammlung no ygchehrt. Der Herr Riesig isch uf ne Bank 151 a der Fänschterwand cho z'sitze, ygchäset zwüsche begeischtereti Volksrächtler. Vor sech het er der Tisch gha, isch also wohl verwahret gsi. D'Schtube-n-isch voll gsi wie-n-es Ei. Und göb's lang gange-n-isch het eine sy Red nümme möge-n-ebha und het agfange ds demokratisch Programm etwickle. Me het mit Schpannung glost.
»Nicht nur,« het er gseit, »sondern auch und hinwiederum ganz schpeziell, was dä Punkt betrifft, so gloube-n-i dene verehrte Mitbürger zu Schtadt und Land chönne z'versichere, daß bi unetwägter Inangriffnahm des Verfassungsprogramms der Volkswohlfahrt am beschte gedient wärde wird.«
Dem Herr Riesig het's i Äcke zoge. Er het sech umgchehrt, isch uf e Bank ufe borzet und het der Chopf dür ds Löufterli usegschteckt, für ds Flügeli zue z'zieh. Wo-n-er der Chopf wieder yne zieht, blybt sy Schtaatshuet dusse-n-und fallt i Schnee abe. Er het probiert usem Bank usez'chnorze, für ne ga z'reiche. Aber me het ne gheisse warte, bis usgredt sygi. Däm Huet wärdi öppe nüt gscheh. Mit verdrücktem Zorn het sech der Herr Riesig i sy Gfangeschaft ergä. Aber nid lang isch es gange, so git's e Bumbs a d'Fänschterschybe. Über di andächtige Gsichter louft e heitere Schyn, währed der Herr Riesig zwüsche syne beide Nachbare rangglet und rangglet.
152 »I möcht niemerem z'nach trätte,« het der Volksredner gseit, »aber i mueß denn doch mit allem Nachdruck dra erinnere, daß di arischtokratischi Regierung . . . .«
Bumbs! tönt's am Fänschter, und wieder flügt es Lache dür d'Schtube.
». . . . . daß di arischtokratischi Regierung dem Volk syni Rächt i-n-ere-n-Art und Wys vorethaltet, dere nid länger meh müessig zuegeschout wärde darf. Bärnervolk schtand uf!« . . .
Bumbs!
»Gedänke der Vätter, die dert a der Wiegle der Freiheit, Ehr und Läbe, . . .«
»My Huet!« ghört me plötzlech vo der Wand här es chybigs Schtimmli.
»Pscht! – Pscht!«
»Guet und Bluet uf ds Schpil gsetzt hei . . .«
»Leut my use! – My Huet!«
»Schtin dahinger!«
»Mitbürger zu Schtadt und Land!«
»Jitz leut mi nse! Si mache mer my Huet kaput.«
Bumbs! flügt dä arm Huet wieder vo der Schtraß a d'Schybe. Es paar übermüetigi Bursche hei ne-n-im Schnee gfunde. »Lueget da, dä Arischtokratechübel!« het's gheisse, »ländtet ne-n-uf ds Dach ufe!« Und vo Fueßschpitzi zu Fueßschpitzi isch dä schön Zylinder uf der Schtraß und a der Huswand 153 ufe gumpet, es isch e Gruus gsi. Me weiß nid, was no gscheh wäri, hätti nid der Ludi Bickhard mit der Geisle-n-i der Hand di Buebe verjagt und sym Fahrgascht der Huet grettet.
So isch ds üssere Wahrzeiche vo ds Herr Riesigs politischer Gsinnung scho vor em Afang vo der eigetleche Volksversammlung meh oder weniger zerschtört gsi, und er het sech i sym Verdruß müesse-n-überlege, ob es sech räntieri, e neue, so untrüegleche Huet z'choufe. D'Volksversammlung het ihm darüber Klarheit verschaffet. Als überzügte Demokrat isch der Herr Riesig am Abe hei gwanderet. Wo-n-er obe-n-a große Murischtalde cho isch, het er di bluetroti Sunnechugle hinderem Chünizbärgwald gseh versinke. Da isch der Herr Riesig blybe schtah und het mit prophetischem Blick uf d'Junkeregaß übere – e letschti arischtokratischi Anwandlung, die ne bi däm Anblick acho isch, het er hie siegrych überwunde – gseit: »Jitz git's ander Wätter.« Im Gedanke-n-a di verschprocheni Preßfreiheit, die Große-n-und Chlyne wärdi zum Wort verhälfe, isch er trotz syr Müedigkeit ganz walzermäßig der Schtalde-n-ab beinlet. Bi jedem Alleeboum isch ihm e neue Punkt vom demokratische Programm i Sinn cho, und z'letscht isch er, pöutscht vo der »Wahlfähigkeit aller zu allne Schtelle«, d'Schtadt us g'chüüchet, sür sech uf em weiche Polschter »der schrankelose 154 Volkssouveränität« ga z'erhole vo de lybleche-n-und seelische Schtrapatze.
Der moralisch Chatzejammer, wo z'morndrisch dem Herr Riesig vor sym Arbeitstisch im Schtift über ds Härz gloffe-n-isch, het ihm ganz nnnötigerwys der Luun verderbt. D'Revolution isch i vollem Gang gsi und wär ohni Bluetvergieße nümme-n-us'zhalte gsi.
Das imposante Schiff vo der arischtokratische Verfassung isch, anno achtenünzgi läck gschosse, unufhaltsam der Schtund etgägegfahre, i dere der Wälleschuum vo der neue Zyt über syr ruehmryche Flagge het sölle z'sämeruusche. Scho isch a syr Syte mit küehnem Bueg di neui demokratischi Fregatte mit de Maschte »Freiheit«, »Glychheit« und »Brüederlechkeit« dahär gsäglet, und d'Opportunitätspolitiker hei sech mit allerhand philosophische Schwümmgürt vom alte-n-uf ds neue Schiff grettet, währed di überzügt Konservative, i ihrer Mitti der Schultheiß Fischer, sech freiwillig etschlosse hei, ds Schicksal vo der alte Flagge z'teile. I ihrne-n-Ouge-n-isch ds Glück vom Bärnervolk nid z'trenne gsi vom arischtokratische Prinzip. Uf der Grundlag hätte si mit sech la rede, und tatsächlech hei si sit sächzäche Jahre sech alli Müej gä, de Wünsche vom Volk etgäge z'cho. Aber so wenig wie si, hei d'Demokrate-n-öppis Halbs welle, und drum sy di beide Parteie-n-i dene 155 Tage-n-enandere mit trotziger Schtirne gägenübergschtande.
Mit ateloser Schpannung hei am dryzächete Jenner der Karludi Landorfer und syni Kamerade, drunder nametlech der Lentulus, der Fritz vo Werdt vo Toffe-n-und der Houptme Wyttebach, im sogenannte Chräjebüehlleischt usse-n-ufe-n-Usgang vo der Großratssitzung gwartet. Für si alli het der Tag d'Etscheidung für ihri Zuekunft müesse bringe. Es isch lang gange, und si hei scho e Zytlang fascht nüt meh mitenandere gredt. Eine-n-ume-n-andere-n-isch a ds Fänschter gange-n-und het ds Biecht vo de Schybe g'huuchet, für z'luege, öb der Major Fischer vom Eichbärg, dä ne der Bricht het sölle bringe, no nid der Ängischtutz uf chömi. Uheimeligi Ahnunge sy mit ihrne blaue Knaschterwülkli dür d'Schtube gfloge. Alli ihri Hoffnunge hei sech a d'Widerschtandschraft vom Schultheiß, dä erscht geschter am Abe vo der Bundesversammlung z'Luzärn heicho isch, g'chlammeret. Und doch, daß är der gröscht und herrlechscht Etschluß, dä villicht di bärnischi Gschicht ufzwyse het, wärdi fasse, het ihm keine vo dene junge Verehrer zuetrouet, will si's no nid verschtande hei, ihri pärsönleche-n-Interesse ganz vom Schtaatsinteresse z'trenne.
Es isch scho gäge Mittag gange, da heißt es plötzlech: »Er chunt.« Alli schpringe-n-uf. »Wie schteit's? 156 – Wie luegt er dry?« frage si, und i ängem Trupp schtande si scho mit ufgrissene-n-Ouge bi der Türe, wo der ersähnt Bott yne chunt. Aber o wetsch, wie luegt er dry! Er cha vor Emotion schier nid rede. »Was isch? – Wie schteit's? Heimer's möge?«
»S'isch alles futsch. D'Regierung het abdanket,« isch di churzi Antwort, die so mängi glänzendi Carriere zerschtört het, als Lüt i der Schtube gsi sy.
Ja, der letscht Schultheiß vom alte Bärn isch syr Überzügung unerschütterlech treu blibe-n-und het mit sym großhärzige Verzicht dem Land unermäßlechs Unheil erschpart. Was er ihm dermit Guets bracht het, verschtande mir hüttigstags ender. Är sälber het zum Bittere, wo d'Abdankung fär ihn gha het, erscht no di gründlechschti Verkennung vo Fründe-n-und Gägnere z'trage-n-übercho.
Na der erschte, gränzelose Verblüffung isch us allne dene-n-ettüüschte, junge Patriote der Unmuet fürebroche. Keine het meh öppis a der Sach welle begryfe. Ihri Gmüeter hei sech afah uflähne, und bald het se-n-ihres gmeinsame-n-Unglück zu trotzigem Etschluß tribe.
Heißglüjig vor Zorn isch der Karludi Landorfer uf e nächschte Schtuel gschprunge-n-und het losgä:
»Kamerade, was i vorusgseh ha, isch ytroffe. Di Alte hei der Muet verlore. Si hei-n-is prysgä mit üser ganze Zuekunft. Mer sy verlore, wenn 157 mer is das leu la gfalle. Jitz isch es a üs, dem Verderbe z'trotze. No ha-n-i Zuetroue-n-i ds Bärnervolk. Gwinne mir sys Vertroue, idäm mer Muet zeige! Etschlosseni Tat het no geng Byfall gfunde. Möge di Müede-n-und Muetlose verzwyfle, mir verzwyfle nid. Kamerade, mer wei üses heilige Rächt z'rückerobere. Mer gryfe zu de Waffe. Wär hilft? Es gilt dem Vatterland, üsem liebe, heilige Bärn!«
Alli hei sech zueche gmacht, und ei Fründeshand na der andere het der Karludi chreftig zum Treuschwur gfasset. Jede het sy Mannesehr verpfändet für absoluti Verschwigeheit. Und druufhi het me-n-uf der Schtell d'Rolle-n-und Ufgabe verteilt, für d'Gägerevolution vorz'bereite.
Einschtwyle het me's no nid für opportun erachtet, dem Schultheiß der Plan vorz'lege, trotzdäm me nid dranne zwyflet het, daß er nume der Gwalt gwiche syg. Me het doch z'erscht e chly über syni Absichte welle-n-orientiert sy. Villicht würd' er ja sälber d'Initiative zu nere-n-abermalige Restauration ergryfe, und de chönnti me sech eifach ihm zur Verfüegung schtelle.
Z'Rychebach het natürlech d'Demission vom Unggle Schultheiß o der Horizont verdüschteret und derfür gsorget, daß me ds täglech Brot nid juscht i optimischtische Gfüehl dunket het. Derby het me-n-aber Zyt gnue gha, für über allerhand nachez'dänke. Me het 158 neue geng no nüt welle merke vo nere-n-Änderung i ds Jettis Benäh, isch im Gägeteil alli Bott uf Widerschtand gschtoße by-n-ihm und het gfunde, es sygi eigeliger als je. I syr Not het sech ds Jetti je länger, descht meh zur Frou Ryhiner gflüchtet und het nere ds Härz gläärt. Ihre, die ja verschwige gsi isch, wie-n-es Grab, het me-n-alles chönne-n-avertroue. Bald het nere ds Jetti o bybracht gha, sy Götti hätti o no Verschtändnis für das, was d'Frou Ryhiner im Jetti pflegt het, und es wetti grüslech gärn, si gsäch ne-n-einisch. D'Frou Ryhiner isch merkiger gsi, als ds Jetti gmeint het, und da ds Jetti ihres geischtige Chind gsi isch, het sie uf der Schtell es läbhafts Interesse gnoh a däm Götti.
Ei Abe, gäge-n-Änds Jenner, überchunt der Karludi zwöi Briefli. Ds einte-n-isch e-n-Yladung gsi vo der Frou Ryhiner zum z'Morge. »Ach was!« isch's ihm etwütscht, »das het mer jitz das guet Jetti agreiset.« Nie isch ihm e-n-Yladung vüriger gsi als die. Was het er o sölle ga mache bi der alte mômière, wo ne-n-eigetlech vo Hut und Haar nüt agange-n-isch, und de no jitz, wo me der Chopf voll schtürmischi Plän gha het? Jitz het me sech lieber bi politische Pärsönlechkeite zueche gmacht und zwar nametlech bi settige, vo dene sech het la erwarte, daß si eventuell Verschtändnis hätte für – nu für e chly forcierti Lösunge vo politische Frage. Sech 159 da zwüsche-n-yne vo fromme Seele la az'huuche, het der Sach doch gwüß nume chönne schade. – Ja, er hätti jedefalls abgseit. Aber ds zwöite Briefli isch vo ds Jettis Hand cho und het i jedem Chribel es Widerhääggli gha. Es het gjammeret, wie me-n-ihm daheim wieder ufsetzig syg. Er söll um ds Himmels Wille vo der Glägeheit profitiere-n-und cho. Es wärd ne-n-übriges gwüß nid reue, der Frou Ryhiner ihri Bekanntschaft gmacht z'ha. Däm Notschrei het der Karludi d'Ohre nid chönne verha. Mit Widerschträbe het er sech ufe Wäg gmacht.
Es isch e heitere Wintertag gsi, bitterchalt, so daß der Schnee under de Füeße grugget het, aber derby doch fründlech. Wie riesigi Chrüzgäng us Filigran sy d'Allee-n-i-ihrem Biecht dagschtande, aghuuchet vo rosigem Wintersunneschyn.
Dem Karludi isch trotz der Chelti schier der Angschtschweiß uf der Schtirne gschtande, wo-n-er zwüsche de Tore-n-acho isch und der schwär Chlopfer a der Hustür vo der Frou Ryhiner glüpft het. Und trotz sym schwäre Mantel isch er sech bi'm Gedanke-n-a di großi Frömmigkeit vo der Frou Landvögti so uf ne-n-Art blutt vorcho. Es het ne dunkt, scho ds bider gscheitlete Meitli mit sym fläckelose, wyße Fürtech heig öppis a sech wie-n-e Chloschterpförtnere. Derby het es de no so öppis vo usurpierter Ygweihtheit i sym wohlwollend lächelnde Gsicht gha. Item, 160 einisch hinder der massive Hustüre, het der Karludi o keini kritische Blicke vo der profane Welt meh uf sech gschpürt und het sech nume no mit der beschtmügleche Verhüllung vo syr geischtleche-n-Armsäligkeit gha z'gmüeje. Jitz sy di wahrhaft etscheidende-n-Ougeblicke-n-im Möntscheläbe nid die, wo me mit allne sibe Glogge-n-ylütet und mit Posuneschtöß der Verwandtschaft und de-n-umligende-n-Ortschafte-n-akündiget, sondere si träffe mängischt under de-n-unschynbarschte-n-üssere-n-Umschtänd y, und drum sött e Möntsch, wo d'Fäde vo sym Schicksal i de-n-eigete Hände wott ha, nie mit offene-n-Ouge schlafe. Gschyder isch es aber, me well nid Roß und Gutschner zuglych sy. Wär sys Schicksal i d'Händ vo Däm gleit het, dä über de Zuefäll schteit, isch am wöhlschte. So Eine verpasset o blinzlige nüt. Es git aber o Lüt, die däwäg zwäckmäßig gfüehrt wärde, göb daß es ne bewußt worde-n-isch, wär ihres Leitseil i der Hand het, und zu dene het der Karludi Landorfer einschtwyle no ghört. Für ihn isch e-n-etscheidende-n-Ougeblick cho, wo-n-er im Gang vo der Frou Ryhiner sy Mantel ufghänkt und zum letschte mal der Schweiß vo der Schtirne gwüscht het. Wär er jitz druuf us gsi, sech der Aschyn vo mene bsunders fromme Möntsch z'gä, so hätt er sech für schpäter i ne-n-unmüglechi Situation bracht; denn daß er sech mit dem Jetti über dä Punkt einisch het 161 müeße-n-i ds Reine setze, het er sech längschtes überleit gha. So isch ihm nume-n-überblibe, entweder mit kritischer Opposition ufz'marschiere-n-oder de ohni vorgfasseti Meinung sech i di gförchteti Situation z'begä. Zu sym große Glück het er unüberleit i der Hascht vo syne Gedanke der zwöit Wäg usgläse.
Me het ihm d'Tür ufta zu mene ganz altmodisch-eifache Salon, wo zwöi unverhänkti, großi Fänschter gäge di chlyni Schanz use gha het. Da isch gar nüt vo Tapis z'gseh gsi am Bode, aber derfür tadellos g'wichsti Chrüz uf peinlech subere Carreaux. A de Wänd isch nid viel ghanget, bloß es paar dunkel ghalteni Familieporträts, drunder das vom Herr Oberscht Ryhiner, wo anno achtenünzgi dem fanatisierte Landschturm zum Opfer gfalle-n-isch. Di breite, ynladend solide Sitzglägeheite sy alli im Chrüzlischtich brodiert gsi, pflartschigi Bouquets uf schwarzem Grund. Zwüsche de Fänschter het es Kaminfüür gschprätzlet und mit der hälle Sunne g'wettyferet, für d'Schtube gmüetlech z'mache.
D'Frou Ryhiner und ds Jetti sy näbenenandere-n-uf mene Ruehbett vis-a-vis vo der Tür gsässe-n-und hei brodiert, wo der Karludi ynecho isch und e gschmeidige Serviteur gmacht het. D'Frou Ryhiner isch ihm fründlech etgägecho und het ne gheisse sitze, nadäm ds Jetti mit mene Schelm i de-n-Ouge sym Götti e-n-üsserscht korräkti Révérance gmacht gha het.
162 D'Frou Ryhiner het use Karludi vom erschte Momänt ewäg e beruehigende, zuglych aber reschpäktgebietende-n-Ydruck gmacht. Warum, hätt' er nid gwüßt z'säge. Er isch zum erschtemal a so mene Wäse gägenüber gsässe. Di Frou hätti nämlech der Name vo nere Säherin verdienet, nid öppe will si gwahrsaget hätti, sondere will si e penetrante Blick gha het für di geischtigi Verfassung vo de Lüt. Und wär i d'Lüt yne weiß z'luege, dä gseht o heiter i de-n-Ereignisse.
Me het ere's übriges o üsserlech agseh. Trotz de silberige, schön coiffierte Haar – si het natürlechi Röschtiwys-boucles treit – het ihres fyne Gsicht i jugedlecher Früschi gschtrahlet, und under der lüüchtend-reine Schtirne hei Ouge, so schwarz wie bodelosi Zyschtärne, mit sicherer Rueh alles verfolget, was um se-n-ume vor sech gange-n-isch. Schtill und rüejig wie der Blick, isch di ganzi Haltung vo der Frou gsi. Wenn si g'arbeitet het, het sech nüd a-n-ere grüehrt, als ihri schpindeldürre, wyße Händ. Us alter Gwohnheit het si ihri Arbeit, wie bi'm Ässe ds Täller, nume mit eim Oug agluegt, währed ds andere zwar offe blibe-n-isch, aber us aller Tätigkeit usgschaltet gschine het.
D'Chleider sy so eifach gsi wie müglech, e heitergraue Rock, mit nere mehrfache Collerette. E-n-alti 163 Cameebrosche-n-und e längi, guldigi Sautoir-Chetti hei ihre-n-alltägleche Schmuck bildet.
D'Frou Ryhiner isch mit der Wält schynbar fertig gsi und het da i ihrem Ruehbettegge gwartet, scho sit Jahre. Wär zue nere cho isch, het ganz sicher öppis profitiert, und die, wo's nötig gha hei, sy o nid mit lääre Hände-n-usgange.
Zu ds Karludis Verwunderung het me bis zum Ässe keis Wort über religiösi Sache verlore. D'Frou Ryhiner het vielmeh dür nes paar Frage d'Verwandtschaft vom Karludi feschtgschtellt und derby zeigt, daß si da drüber natürlech besser Bscheid gwüßt het, als ihri junge Gäscht. Nachhär het si Beidi la brichte-n-und nume vo Zyt zu Zyt mit nere Zwüschefrag a ihrem Gschpräch teilgnoh. Wenn der Karludi sech nid di ganzi Zyt mit dem Gedanke: »Es chunt de allwäg no,« sälber plaget hätti, so wär's ihm bi der Visite so wohl gsi, wie nume möntschemüglech.
Wo me zueche gsässe-n-isch, het du d'Frou Ryhiner der Karludi gmacht usz'packe, was er vor heigi. Er het ds Gfüehl gha, dür Frou dörf me syni Gedanke getroscht prys gä und het ere gchlagt, wie übel daß er jitz dranne sygi. Derby sy-n-ihm bitteri Wort über d'Demission vom Schultheiß Fischer ertrunne. Für e-n-Ougeblick het d'Frou Ryhiner di Vorwürf nume mit Schwyge beantwortet, und si het e so lang derzue g'schwige, bis der Karludi ds 164 Gfüehl übercho het, er fahri mit sym Schlitte-n-uf trochenem Bode.
Nam Ässe het me sech wieder im Salon nidergla. Währeddäm ds Jetti zuefällig no hinderem Schtuehl vo sym Götti schteit, leit d'Frou Ryhiner ihri schmale Händ i d'Schooß und richtet e Blick uf e Karludi, dä-n-ihm es Gfüehl verursacht het, er hätti emel nid gwüßt, wie's usdrücke. Halb het er sech vo müetterlecher Liebi umwobe gschpürt, halb het er Angscht gha, me well ihm syni tiefinnerschte Härzchammere-n-ufschpränge. Ds Jetti het ihm ab em Gsicht abgläse, daß er dänkt het: »Hälf mer Gott, was wott si ächt?« und het es boshafts Lache nume mit gröschter Müej chönne verschtecke. Es isch ihm aber grad vergange, wo d'Frou Ryhiner het afah rede:
»E nu, Herr Landorfer, Dir heit Ech vori beklagt über d'Demission vo üser Regierung. I begryfe-n-Ech rächt guet, und es duuret mi o für euch, jungi Herre. Es isch schier, wie wenn me-n-ech würdi d'Türe vor der Nase zueschletze-n-im Ougeblick, wo dir yne söttet. Aber me mueß sech halt o a Platz dänke vo dene Herre. Es isch frylech di vornähmschti Art sym Vatterland z'diene, wenn me's guet regiert. Das isch sicher. Aber, was weit Der? Sobald me-n-Ech's unmüglech macht, ds Land e so z'regiere, wie-n-Ech's Eues Gwüsse befiehlt, so isch 165 es gschyder, me gangi und luegi halt sym Land uf ne-n-anderi Art z'diene. Findet Dir nid o, im Grund gnoh, sygi eigetlech der alleribescht Schtaatsdienscht dä, daß me-n-i der Schtilli vo sym Privatläbe Schritt für Schritt yschteit für d'Grächtigkeit? Dir begryfet, i meine für die, vo dere-n-es heißt: »Gerechtigkeit erhöhet ein Volk?«
Der Karludi het sy Zueschtimmung dür nes Chopfnicke kundgä, das äbe so guet de Blicke vom Jetti gulte het, i dene-n-er dütlech het chönne läse, was es dänkt het, nämlech: »Gället, si het rächt und i ha rächt gha, Ech dahäre z'füehre?«
»Und gloübet mer nume, liebe Fründ,« fahrt d'Frou Ryhiner furt, »di einzigi Manier, der Grächtigkeit Bahn z'bräche, isch und blybt halt, daß me ds Volk derzue bringt, der Heiland wieder a-z'erchenne-n-als das was er isch. Nadäm me-n-is d'Müglechkeit gnoh het, als Obrigkeit ds Volk zu sym Glück z'füehre, chönne mer nüt Schöners meh mache, als üses Läbe-n-yz'setze für dem Rych Gottes hälfe Bahn z'bräche. Probieret das, Chinder, und dir wärdet alles andere drüber vergässe. Dir wärdet kei möntschleche Lobschpruch, kei möntschlechi Anerchennung meh erwarte und frei sy, wie üsi Altvordere nie sy frei gsi. I säge-n-ech nume: probieret's! Machet ech jung uf e Wäg! Dir wärdet's nie bereue. Einisch chunt's ja, öb mer welle-n-oder nid. 166 O was wird das für nes Gfüehl sy, wenn mer is de denn dörfe säge, daß mer üses Läbe derfür härgä heige!«
Mit gfaltete Hände het di schöni Greisin das gseit, und derby hei ihri Ouge-n-öppis gschine-n-az'luege, das Andere-n-unsichtbar blibe-n-isch. Unwillkürlech het sech ds Jetti uf d'Achsle vom Karludi glähnt und mit hällem Blick d'Frou Ryhiner agschtuunet, währed der Karludi, ohni sech z'verrüehre, vor sech abe gluegt het. Jedi Antwort wär ihm jitz ungschickt, ja sogar unerloubt vorcho. Wo-n-er na nere Minute d'Ouge-n-ufschlat, falle syni Blicke grad uf ds Porträt vom Oberscht Ryhiner, wo hinder der Frou a der Wand ghanget isch, und es isch ihm gsi, wie wenn das tote Gesicht afieng rede, für z'bherte, was d'Frou Ryhiner gseit het. »Loset nume, was si seit,« het das Porträt gschine zmahne, »so isch es, und mi het di verräterischi Chugle müesse vo ihrem Härz wägryße, damit ihre d'Ouge-n-ufgange-n-und di Wort, wo si-n-ech gseit het, chönne frei wärde. Achtet mys Bluet! Leut's nid vergäbe gflosse sy.«
Ändlech het d'Frou Ryhiner ds Wort wieder ufgnoh und gseit: »Ja, gäb ech's der lieb Gott, Chinder, daß dir ech für dä Wäg chönnet etscheide!«
Im wytere Gschpräch sy si du uf e-n-Übergang cho z'rede, und di beide Junge hei sech gärn la 167 erzelle vo de schwäre-n-Erläbnisse vo der Frou Ryhiner. Dem Karludi isch derby frylech ufgfalle, daß di Frou ganz anders über di vergangene Zyte g'urteilt het, als di meischte-n-andere Lüt. Er isch nid mit allem yverschtande gsi. Ihri Idee, daß der Übergang für nes heilsams Schtrafgricht sötti agluegt wärde, het ihm nid rächt yne welle, und so het er o di schtummi Predig vo ds Herr Oberschte Porträt lätz verschtande. Er het se für ne-n-Ufforderung zur Revanche gnoh, die sech frylech uf d'Usfüehrung vo der Frou Ryhiner schlächt grymet het. 168
VIII.
Ds Jetti tanzet, und der Karludi bruucht der Mantelschrage-n-als Schüüchläder. E nächtlechi Heerschou und e halbe Tag Bataillonsschuel.
Mitti Horner isch es gsi. Di ehrigi Diana z'Rychebach het e höchi Schneechappe treit und di blutte Füeß tief im glitzerige Schnee verschteckt gha. D'Familie Lombach isch juscht am z'Morgenässe gsi, da ghört me dusse – rill rill rill rill rill rill rill – e Schlitte. Zwo Minute druuf chunt ds Chammermeitli cho säge, der jung Herr Landorfer laj d'Jumpfer Henriette fründlech ylade zu nere Schlittepartei. A alles het me-n-ender dänkt, als a die Überraschung. 169 Alli Ouge hei Fragzeiche gschpeut, und niemer het welle syni Gedanke verrate. Ds Jetti het vor Freud der Appetit verlore-n-und doch nüt welle derglyche tue. D'Eltere hei sech vor der pinleche Wahl gschpürt, ihres Töchterli de Götti-Experimänt vom Karludi prysz'gä oder der Götti abz'schüssele, uf d'Gfahr hi, ne vor e Chopf z'schtoße. Bis jitz frylech het me vo ds Karludis Erziehungsversueche no so wenig Erfolg gmerkt, daß me gfunde het, er verdieni kei neue Vertrouesbewis. Und doch het's d' Frou Blanche gluschtet, 's no einisch la druuf abz'cho. Ds Gchähr isch nere scho lang verleidet gsi, und vo öpper anderem als vom Karludi het sech ja ds Jetti doch nid welle la hälse. Schtatt länger z'wärweise, isch si i Hof abe, der Karludi ga z'Red schtelle. Sobald si du vernoh het, daß e ganzi Gsellscheft vo junge Lüte di Schlittepartie arrangiert heigi und daß me sech, höchscht konvenabel chaperonniert, z'Worb Rendez-vous gä heigi, isch ihre-n-Etschluß fertig gsi. Me het ds Jetti mit sym jubilierende Härz i sibenezwänzg Shawles, Mäntel und Dechene-n-yglyret, näbe Karludi i d'Schafspelze gsetzt und ne gueti Reis gwünscht.
D'Frou Blanche frylech het sech, währeddäm di Glückleche zum Tor us gfahre sy, gschwore, wenn's aber jitz de nid welli guete, so bheig si's de nümme länger, ihres Gheimnis, und der Karludi well si de 170 i sy Achillesfärsere chlemme, daß er d'Schtärne-n-am heiterhälle Tag gseji.
Ds Herr Landorfers »Bayard« isch bekanntlech kei hüürige meh gsi. Nüt descht weniger sy Böum und Hüser a ds Karludis Schlitte verbygfahre, me het nid gwüßt wie. Worbloufe, d'Papiermühli, d'Wägmühli, Rörswyl, Deißwyl, Schtettle, Vechige, sy dürschnuusset gsi, und ds alt-trotzige Schloß Worb het uf se-n-abe gluegt, gäb daß di Zwöi derna gfragt hei.
Vor em »Schtärne« sy scho d'Schlitte vo de-n-andere Teilnähmer i Park ufgfahre gsi, und bald isch dem Karludi syne läär dernäbe gschtande. Mit großem Triumph het der Karludi sys Gotteli i d' Herreschtube-n-ufe gfüehrt, und es dröhnends »Bravo« het se-n-epfange. Di ganzi Gsellscheft isch mit mene jubilierende Hohngschrei übere junge Lentulus härgfalle, will er mit nere Tochter gwettet gha het, der Karludi wärdi z'Rychebach mit Glanz abfahre. »Allwäg bi-n-i mit Glanz abgfahre,« het er sym Fründ gseit, wo-n-er's vernoh het, »aber anders als du's gmeint hesch.« Dem Jetti het di Wett e-n-epfindleche Schtich gä, so daß es im Afang e chly Müej gha het mit der Feschtschtimmung. Zu sym Etsetze het di ganzi Gsellscheft bereits usgmacht gha, me müessi sech uf ne-n-anderi Art d'Füeß werme, will d'Chauffe-pieds der Dienscht nid heige möge tue. Ds 171 Hülfsmittel isch o bald erschine i der Form vo nere Handharfe. Under de chährende Süüfzer vo däm Langnouerbalg isch di guetmüetigi Dame patronesse mit de Tische-n-und Schtüehl a d'Wand gschobe worde, für de läbesluschtige Paar Schpilruum z'mache.
Ja und jitz ds Jetti? – Das het di glücklechi Idee gha, das mal ds folgsame Gotteli z'schpile, und het i aller Harmlosigkeit mitghopfet. Derby het es sech usegschtellt, daß sy Grazie-n-under de guete Prinzip o nid im mindischte Schade glitte gha het. Im Gägeteil, währed alli andere Töchtere dank ihrne Tanzlätzge-n-und Ballexerzizie-n-öppis g'Günschtlets gha hei i ihrne Maniere, het ds Jetti dür sy ganz frei gwachseni Anmuet e so guet abgschtoche, daß es nie um ne Kavalier i Verlägeheit cho isch, trotzdäm meh Töchtere-n-als Herre da gsi sy. Es het di luschtigi Gsellschaft dunkt, si heige chuum agfange, so het scho d'Abedsunne dusse d'Schneefälder mit Guld und Purpur überschüttet, und es isch vo Ufbräche gredt worde. Für emel ja nüt z'verderbe, het der Karludi z'allerierscht la aschpanne-n-und isch der glych Wäg gäge Rychebach zue gfahre, wo si här cho sy.
Jitz isch es ja ganz glych, öb me hinderem Däntebärg oder vor em Däntebärg düre fahri. Der Schleipf isch uf beidne Schtraße glych guet gsi, d'Abedsunne glych guldig, d'Liechter i de schneevergrabene 172 Burehüser glych heimelig und ändlech d'Schtärne-n-am dunkelpurpurfarbige Nachthimmel glych grüenlech und bläulech. Aber währed hindedüre-n-es uschuldigs Paar i gottsäliger Verliebtheit gäge hei zue gfahre-n-isch und sech über ne vergnüegte Namittag gfreut het, ohni nume-n-a di andere Lüt z'dänke, hei vorne-düre-n-es halbs Dotze schpitzigi Zunge hinder ihrne Cache-nez gwäffelet über di Zwöi, wo äne düre gfahre sy. Het me scho der ganz Winter düre sech nid chönne-n-erschöpfe-n-i kritische-n-Erörterunge-n-über ds Jetti, will es im gsellschaftleche Läbe nid het welle mitmache, so het me sech jitz ergellschteret drüber, daß es trotz aller Frömmigkeit »ab der Chetti gsi sygi, wie keis anders und tanzet heigi wie-n-e Zwirbel.« Da gsej me's jitze. Wenn me meini, so eis chönni nüt als singe-n-und bätte, so etdeck me de undereinisch, daß es de »sündleche Vergnüege« um keis Haar minder zuegänglech sygi als irged es anders. Und das hei di glyche gseit, wo villicht no der Tag vorhär gseit hei, si gseje-n-emel nüt sündhafts a mene-n-uschuldige Walzerli.
Di fahrendi Hechlete-n-änet dem Bärg het zum Glück üsem Päärli weder chalt no warm gmacht. Wohl aber het ds Jetti sym Kavalier nah-ti-nah afah warm mache. Sobald der Bayard Schritt gange-n-isch, het es dem Karludi mit Frage-n-afah zuesetze.
173 »Wie het Ech d'Frou Ryhiner eigetlech gfalle?«
»Sehr guet. Es isch e herrlechi Frou.«
»Gället, i ha rächt gha? – Was säget Dir zu däm, was si-n-Ech grate het?«
»O, es git mer z'dänke. – Aber i ha der Wäg no nid rächt gfunde derdür.«
»E, wieso nid?«
»Si ma scho rächt ha, wenn si seit, mer sölle-n-is zrückzieh und i der Schtilli blybe. Aber erschtes gäbe mer der Kampf halt no nid uf und zwöites begryfe-n-i nid, wie si das meint mit däm Privatläbe. Was söll üsereine-n-aschtelle? I cha doch nid ga predige.«
»Das meint si aber o nid. Dir wärdet der Wäg scho finde, für Eni Ideal im Privatläbe z'verfolge.«
»Das isch gschwind gseit. Wär söll mer ne zeige?«
Jitz nimmt ds Jetti e-n-Alouf, wo-n-es scho lang vor gha het. Für sys Läbe gärn hätt es nämlich no chly ne tiefere Blick i ds Karludis Seeleläbe ta. Es probiert, ihm i d'Ouge z'luege, so guet das öppe z'mache-n-isch, wenn me näbenenandere-n-im Schlitte sitzt.
»Dir müeßet halt drum bätte,« seit es mit Härzchlopfe.
Aber der Karludi het ihns nid la yne luege. Er het der Mantelchrage wie nes Schüüchläder ufezoge 174 gha und, ohni e Wank z'tue, sys Roß i de-n-Ouge bhalte. Antwort het ds Jetti keini übercho. Für sich sälber und dem Götti d'Verlägeheit abz'chürze, fahrt es wyter:
»Ohni das chunt me halt nid düre. Wüsset-Der, i tue's alli Tag für die wo mer lieb sy.«
I däm Ougeblick isch dem Karludi bewußt worde, daß er gar nid bruuchi z'frage, ob är o zu dene ghöri, wo dem Jetti lieb syge, und das het ne ganz merkwürdig ufgrüehrt.
Es eigenartigs Schamgfüehl het zwar sy Verlägeheit no verdopplet. Aber di härzig-chindlechi Art, mit dere ds Jetti sech i syne Worte-n-usgä het, het ne möge. Voll Rüehrung leit er der eint Arm um sys Gotteli und git ihm, ohni es Wort z'säge, es Müntschi uf sy chalti Backe.
Und es paar Minute schpäter seit er: »Das ha-n-i nid verdienet. – Du bisch doch es Liebs, Jetti« und versiglet syni Wort mit mene zwöite, härzhaftere Müntschi.
Ds Jetti het gäge das Genre vo Antworte gar nüt gha yz'wände. Aber es het sech du o ds Rächt druus abgleitet, Bedingunge z'schtelle, und drum het es, währeddäm si vo Worbloufe der Aare nah abegfahre sy und vo wytem scho d'Liechter vo Rychebach e Momänt sichtbar worde sy, no einisch probiert, öppis us em Karludi use z'bringe:
175 »Aber gället, jitz heit Dir mer de Gägerächt. – Dir wüsset, was i meine?«
»Ach, wenn i wüßti, daß i Ghör fänd und daß es dir z'guet chäm, Jetti,« seit er mit mene Süüfzer i di byßig chalti Nachtluft use, »i wett gwüß myni Chneu nid schone.«
»E warum wettet Dir nid Ghör finde?«
»Will i halt nid so-n-e-n-Ängel bi wie du.«
»Ängel bi-n-i afange-n-e keine. Und wenn der lieb Gott nume die wett erhöre, wo scho e Zytlang sech mit syne bsundere Sache-n-abgä hei, so gsäch's bös us i der Wält. Nei, so isch es äbe nid. Er lost uf jedes, wo-n-ihm zutrouet, daß er ihm hälfe chönni.«
»Nu, de darf i o, und i verschpriche der's.«
Im schtille het dä Schtrick dänkt, für so ne Noggischatz z'bätte gang jedefalls ring, und er het rächt gha.
Underdesse sy si i Wald yne gfahre-n-und hei gschwige. Niemer het gseh, wie ds Jettis Ouge glüüchtet hei, als di häll glitzerige Schtärne-n-am Himmel, die zwüsche de schwarze Tanneschpitze füre gflimmeret hei. Beidne-n-isch es wohl z'Muet gsi, herrlech wohl, dem Karludi im Gfüehl, daß er e-n-Etschluß gfasset heigi, dä ne het müesse-n-i d'Höchi trage, ds Jetti, will es wieder e wichtige Sieg dervo treit het.
176 Z'Rychebach isch dersälb Abe-n-o gueti Schtimmung gsi. Sünsch isch es zwar nid agnähm, wenn me-n-i nere heimelig dürwermte Schtube so rächt under sich sitzt und de undereinisch öpper vo usse-n-yne chunt und so ne chalte Tschuder mit ynebringt, wie's hie ds Jetti und der Karludi gmacht hei. Aber, wo ds Jetti syr Mama seit: »Erratet, Mama, was mer gmacht hei! – Tanzet!« – wolle, da het me der Tschuder vergässe. Me het der Götti no bis schpät da bhalte, für ihm mit unändlecher Holdsäligkeit z'bewyse, wie dankbar me-n-ihm derfür sygi, daß er ds Jetti zum trülle bracht heigi. Wär er nid scho so tief i di politische Vorgäng verwigglet gsi, so hätti der Karludi sicher vo däm guete Luun profitiert, für ds Jetti z'heusche. Uf was hätt er no welle warte? Aber z'erscht het er doch müesse heiter gseh i der politische Sitnation.
Er isch chuum abgfahre gsi, so het d'Frou Blanche i ihrem Optimismus agfange di ganzi bärnischi Jungmannschaft taxiere. Si het sech frylech müesse säge, ds allererscht Rächt uf ds Jetti hätti der Karludi Landorfer, und daß er dadruuf zili, het me ja völlig chönne gryfe. Aber eigetlech sygi mit däm Müntschi vom Herbscht no nüt verschribe, und im Grund hätti me wohl o chly e glänzenderi Partie für ds Jetti dörfe beanschpruche. Wenn ihm würklech jitze der Cherzeschtumpe sötti ufgah, warum sötti me 177 nid profitiere? Wär ne-n-azündtet heig, das sygi am Änd glych. Me müessi jedefalls jitz nume derzue tue, daß er nid wieder ergangi.
Der Karludi het, wenn o z'erscht mit innerem Widerschträbe, dem Jetti Wort ghalte. Äber dermit isch er a mene Kampf verfalle, dä ne währed de nächschte Wuche z'zytewys ganz erschöpft het. Mit unwiderschtehlecher Gwalt het sech der Gedanke-n-a sy Gottelischatz i syr Seel ygnischtet. Er isch verliebt gsi bis über d'Ohre, und es het ne nume so gschrisse gäge Rychebach zue. Und de het sech de doch wieder es gwüsses Gfüehl i-n-ihm gwehrt, gäge di fascht zuedringlechi Frömmigkeit vom Jetti. Wär si nid e so chindlech und guldluter gsi, so hätt der Karludi dervor sy Rückzug aträtte. Ja, mängisch isch ne schier der Wunsch acho, wenn er nume druus und dänne wär. Aber wie schterker der Widerschtand worde-n-isch, wie tiefer isch ihm das Meitschi i ds Härz yne gschloffe. Syne-n-Eltere-n-isch's afe bald uheimelig worde-n-um ihn ume. Gredt het er grad gar nüt meh. Alli Bott het me ne müesse ga hudle, will me däm Gschtuun eifach nümme het möge zueluege. D'Frou Elisabeth het aber afah vermuete, es chönnti ihrem Suhn am Härz fähle, und drum het si einschtwyle no nüt derglyche ta und ihre Ma zur Geduld gmahnet.
Ändlech isch das Wäse dem Karludi sälber 178 verleidet, und er het by sech beschloffe, es müeß öppis gah.
Der Schnee isch gschmulze gsi. De Hääg nah hei sech allerhand Blüemli füre gla, und dür di alti Ulme-n-uf het es hübscheli afah gruene. Da het der Karludi a mene heiterblaue-n-Aprille-Namittag der »Bayard« gsattlet und isch Rychebach zue gritte. Für sy Toilette z'perfektioniere, het er der Wäg dür d' Schtadt ygschlage. Vor em Aarbärgertor het es arms Froueli Veieli feil gha. Der Karludi chouft ihm es paar schöni Büscheli ab und bindet se, für d'Händ frei z'ha, dem Roß i ds wüehlige Chammhaar. Im Wyterryte het er, ohni 's sälber z'merke, schtill vergnüegt vor sech ane pfiffe-n-und weder linggs, no rächts gluegt.
I syne Gedanke-n-isch er scho lang änet der Neubrügg gsi. Grad het er sech überleit, wie-n-er, ohni Sätz z'mache, dem Jetti chönnti gä z'verschtah, daß er ihm Wort ghalte-n-und je länger, descht dütlecher gschpürt heigi, wie guet si sech gägesytig wärde verschtah, da jagt ne der Zueruef vo nere bekannte Schtimm us syne Tröume:
»He, Großfürscht, wo us e so schön?« Es vielfachs Glächter begleitet di übermüetige Wort. Si sy us em Garte vom Chräjebüehlleischt cho. Zu sym Erger gseht der Karludi hinderem Gartehaag e ganzi Zylete jungi Lüt, i ihrer Mitti e junge »Napolitaner« 179 im Urleb, e gwüsse Lütenant Dittliger. Dä het da under verschidene Bekannte ds groß Wort gfüehrt und isch grüslech usem Hüsi gsi. No het der Karludi nid gantwortet gha, so rüeft e zwöite: »Wottsch öppe wieder ga Göttipflichte-n-usüebe?«
»Was?« fragt üse Ryter und tuet, wie wenn er's nid verschtande hätti. Hätt' er nume gschwige! Vowäge mit alkoholisiertem Schpott antwortet's us em Garte:
»Öb de wellisch ds Jetti Lombach ga karessiere?«
»Schtöret ne nid,« fahrt der »Napolitaner« furt, »er mueß sech sammle für d'Chinderlehr.« – »Lueget, wie-n-er bleich wird! – E! e! Karludi! – Das sy sündlechi Begierde! Chehr um!« So tönt's under räßem Lache hinder ihm här, währed er sym Roß d'Schporre-n-yne drückt und's i Trab setzt. Halb schturm, und würklech chrydewyß im Gsicht, rytet er dem Brämgarte zue. Chochig vor Wuet isch er dür d'Brügg, und schtatt rächts abz'biege, schprängt er linggs der Schtutz uf, a der Hahle verby, über Herreschwande-n-use, bis i Wald. Dert schwänkt er vom Wäg ab und rytet, sowyt ne d'Böum düregla hei, und wo's nümme wyter geit, schpringt er ab, rupft dem Roß d'Veieli us em Chamme, schtampfet se-n-i Mieschbode-n-yne-n-und leit sech der Längi nah druuf, wie wenn er sys etweihte Gheimnis o vor Tanne-n-und Himmel wetti verschtecke. Us em 180 Wirbelschturm vo Epfindunge-n-und Gedanke, wo dä arm Jüngling dürtobet het, isch geng und geng wieder d'Frag obe-n-uf cho: »Wär het das chönne? – Wär het is verrate? – S'isch ja niemer ume Wäg gsi als ds Jetti und i. Und wie chunt's zu dene-n-infame Nütnutze?« – Mit wilder Hascht het der Karludi syni Erinnerunge sit dem Herbscht dürgange, für usfindig z'mache, bi weler Glägeheit öppis hätti chönne-n-uscho. Vergäbe het er ganz Rychebach mit syne Bewohner dürmuschteret. Er het e kei Schpur chönne-n-etdecke. Es isch ihm kei andere Züge-n-i Sinn cho als d'Diana mit ihrne schtärnlose-n-Ouge-n-und gußysige-n-Ohre. Schließlech het er sech aber doch müesse säge, ds Schloß heigi Ouge gnueg und es syg halt doch uvorsichtig gsi, so under freiem Himmel ds Jetti a sech z'zieh. Also isch di erschti Schuld uf ihn sälber z'rückgfalle. – Aber wär het's gseh? – Wär het's ustreit? – Weiß ächt ds Jetti scho öppis dervo, daß es uscho isch? – Es het ne bi däm Gedanke dunkt, er sött i Bode-n-abe schlüfe. Das arme Jetti! – Wenn es syr Mama z'Ohre chäm, es wär eifach schouderhaft. Und volländs der Oberscht Lombach sälber! – Was söll i mache? – Was söll i mache? – Wenn's di Kärlse wüsse, ihrere so mänge, so weiß es di ganzi Schtadt.
E-n-Ougeblick het er sech bsunne, öb er zum Lentulus i d'Hahle well, für ne ga z'sondiere, für 181 ihm am Änd sys Leid z'chlage-n-und ne-n-um Rat z'frage. Aber nei, der Lentulus nähm so öppis nume-n-uf di liechti Achsle. Er hätti no sys Gschpött dermit. Was zellt bi däm es Abetüür mit mene Meitschi? – Und sött er's no nid wüsse, so wär's ja dumm, wieder eine meh dry z'zieh. – Was mache? – Was mache? Wenn i nume-n-afange wüßt, öb ds Jetti . . . . Was isch das? – Wär chunt? A 's isch nume-n-e Herrevogel dür d'Böum gflatteret.
Lang no het er bald i ds Miesch, bald zwüsche de Tannäschte düre-n-i blaue Himmel ufe gschtuunet. Ändlech het er sech gseit, ohni öppis Beschtimmters z'wüsse, gang er nid hei. Er tät di Nacht keis Oug zue. No halb im Unklare, wo use, daß es jitz söll, fasset er ändlech d'Zügel und füehrt der »Bayard« uf d'Schtraß z'rück. E Momänt no het er uschlüssig i rötleche-n-Abedhimmel gluegt, und du het er sech i Sattel gschwunge-n-und isch uf em chürzischte Wäg, das heißt über Matte-n-und Hääg, gäge ds Birchiguet gritte-n-und vo dert der Bärg ab, gäge Rychebach. Es isch ihm schwär worde. Aber er het sech geng wieder gseit: »I mueß eifach wüsse, öb ds Jetti öppis dervo weiß, daß mer verrate worde sy.« Ganz vo sälber het der »Bayard« dür ds Hoftor yboge-n-und isch vor der Schloßporte blybe schtah. Es het der Karludi sälber dunkt, d'Huusglogge töni wie-n-e Notschrei dür di großi Halle. E Chnächt, 182 wo-n-ihm ufta het, isch cho mälde, der Herr Oberscht syg furt, und, göb daß der Karludi nume wyter het chönne frage, het er bygfüegt: »Und d'Frou Oberschti lat la säge, si wünschi der Herr Landorfer nid z'gseh.« Derzue het dä guet Bursch e Dienschtmiene gmacht wie-n-e-n-alti Patrontäsche. Der Rapport isch churz und dütlech gsi und het der Karludi um di letschti Hoffnung bracht. Langsam isch er dür e Hof us gritte, dasmal gäge Worbloufe. D'Zügel mechanisch i der Hand, het er bi jeder Lücke-n-im waldige-n-Abhang zrückgluegt, wie wenn er no irged e-n-Ufklärung suechti. Aber schtill isch ds Schloß da gläge, wie-n-es riesigs Mausoleum. Uf em Brämgartewald isch der Abedschimmer erlösche, und chalt und grau sy d'Ächer vo der Landgarbe vor em Ryter usbreitet blibe.
Wär i de nächschte Tage dem Karludi begägnet isch, het nachhär gwüßt, wie-n-e mißtrouische Möntsch dryluegt. Syni Eltere het er verfolget mit Blicke wie Füürhäägge. »Wüsse si's oder wüsse si's nid?« Die Frag isch ihm Tag und Nacht nid us em Sinn cho. Ja, si hei's gwüßt; aber es isch abgrundtief verschteckt blibe-n-underem Beduure vo Vatter und Muetter. Descht liechtsinniger und grusamer hei dem Karludi syni Brüeder ihm a mene schöne Tag vorgha, er heig derglyche ta, wie wenn er sys Gotteli nume so chönnt äne-n-umelüpfe, und du heig es ne 183 du mit es paar Müntscheni tête baissée i d'mômerie yne gjagt.
Wo hei's di Buebe här gha? – »Gäll, wenn d's wüßtisch!« het's ihm überall etgäge glachet. Und bald gnue het er erfahre, wie dankbar di ganzi Schtadt für das Gschichtli gsi isch, bald gnue, wie guet me sech uf ds dekoriere verschteit, wenn so öppis mueß härha, für ne g'längwyleti Gsellscheft ufz'chlepfe. Und ds Ergschte vo allem isch ds Grücht gsi, me wärdi ds Jetti nächschtes mache z'verschwinde.
Das Grücht het ihm der Major Fischer vom Eichbärg, dä mit der Familie Lombach verwandt gsi isch, beschtätiget. Aber dä isch o der einzig gsi, wo der Karludi ufrichtig beduuret und ihm es voluminöses Fründeshärz ufta het, scho will er's mit dem Jetti sälber gar guet chönne het. A ihn het sech der Karludi uf der Schtell gchlammeret. Um jede Prys, het er gmeint, müeß ihm der Herr Fischer zu mene Rendez-vous mit dem Jetti verhälfe, damit er emel vor der gwaltsame Trennung no nes Sicherheitsseili um sy Schatz chönni binde. Jitz, wo d' Gfahr vo der Trennung so nach gschtande-n-isch, het er erscht rächt afah gschpüre, wie tief es ne packt het. Jitz wohl, jitz het er der Rank gfunde. Jitz het er bättet, i weiß nid wie mängisch ds Tags, und i der Nacht dem yfrigschte Mômier z'trotz. Aber er het möge bätte, was er het welle, so isch 184 wie-n-es Früehligsglüt us Majeglöggli e härzbewegende-n-Akkord dür alles düre gange: »Gäll du gisch mer's; gäll i überchume's?«
Ändlech het me-n-i-n-Erfahrung bracht, daß ds Jetti am erschte Juni ga Gänf söll verreise, i ne schträngi und vornähmi Töchterepänsion. Vo Mitti Mai a het der Karludi uf nes paar Tag mit sym Bataillon z'Thun i nes Uebungslager sölle-n-yrücke. Drum het ihm der Major Fischer gseit, er well de ds Jetti grad na däm Dienscht zu mene Hänkermähli i Eichbärg ylade. Und für dem Karludi müglechscht bald us syr peinleche Situation use z'hälfe, het me ne i Eichbärg en Séjour yglade. Mit tuused Freude het er sys Göfferli packt und isch Hals über Chopf abgreiset. Ds Ehepaar Fischer het ne mit großer Liebi ufgnoh, und bald het me-n-agfange Plän schmide für das Rendez-vous, das natürlech mit der gröschte Vorsicht het müesse vorbereitet wärde. D'Frou Fischer, e fyni, heiteri und liebeswürdigi Dame, het sech rych a erfinderische-n-Yfäll erwise-n-und mit mit ihrem Yfer dem Karludi sys troschtbedürftige Härz gwunne. Albeneinisch aber isch ne de schier e-n-Angscht acho, si chönnti de vor luter welle guet mache-n-öppis verderbe. Si sy schließlech uf ds Romantische verfalle-n-und sy eis worde, der Karludi müessi sech de der sälb Tag als Gärtner verchleide, damit me-n-ihm ds Jetti, ohni der Argwohn vo de-n-Eltere z'erwecke, i Gköchgarte chönni zueschiebe.
185 Für emel nüt z'versuume, het me-n-a mene schöne Namittag, wo me vo der prächtige, schattige Terasse-n-us mit de Lünettes dem Oberscht Lombach syni Heerschaare-n-uf der Thuner-Allmänd het gseh manöveriere, e Prob agschtellt. Der Karludi isch i verribsetti, älbi Hose-n-und ne grüene Gärtnerschurz gschteckt worde-n-und het mit mene Räche müeße-n-uf em Gazon umehandtiere. Er het sech Müej gä, 's müglechscht handwärksmäßig az'chehre. Aber, wo-n-er zrückluegt, gseht er syni guete Gaschtgäber, wie si sech uf em bhäbige, grüene Bank am Hus verdräje vor Lache.
»Was heit dir jitz e so z'lache?« fragte er, halb ergerlich.
»Nei – nei, das geit nid eso,« fasset sech ändlech der Major, »du bisch e kei Tauner, du.« Und vo neuem het e Lachchrampf ne ghudlet.
»D'Verliebtheit schteit Ech ja uf em Buggel gschribe,« meint d'Frou Fischer, »mer müesse's anders probiere.«
»Abah,« macht der Karludi und wirft sy Räche-n-i ds Grien use, »das isch e dummi Komedi. – Überhoupt, i fahre lieber gredi us und rede mit ne z'Bode. Entweder bi-n-i ne guet gnue und de gäbe si mer ds Jetti, oder de sölle si's halt la sy.«
»Ja und de?« meint d'Frou Majöri.
Statt e-n-Antwort z'gä, ryßt der Karludi sy 186 Schurz ab, wirft ne-n-uf e Tisch und setzt sech näbe syni Gaschtgäber uf e Bank und faht a, vor sech abe schtuune. Zwüsche Lache-n-und ufrichtigem Beduure, hei si alli drü afah wärweise-n-und schtudiere, wie und wo me di zwöi Verliebte chönnti z'sämereise, da ghört me plötzlech Hueftritte-n-im Grien, und, gäb daß me nume Zyt gha het ufz'schtah, chunt mächtig und imposant der Oberscht Lombach i voller Uniform ume Husegge cho az'ryte.
»Bonjour, wo hesch dyni Lüt?«
Alli drü sy nume so z'wäg gschosse.
I länge Gumpischritte-n-isch der Karludi dür d'Terrasse-n-us pächiert und het sech uf em üssere Wägli chneulige-n-i ds Grien gworfe, sys Sackmässer füre grüblet und uf Mord und Tod afah jätte, wo nüt z'jätte gsi isch. Scho het ne der Oberscht mit mene gwunderige Blick verfolget und welle frage, was das für ne neui Chnächtedressur sygi; aber der Major isch ihm derzwüsche cho und het ihm gseit, er söll nume i Hof zrück ryte, er chöm grad mit ihm zum Schtall. Und d'Frou Fischer het mit graziösem Grueß sy Ufmerksamkeit i B'schlag gnoh. Chuum sy si ume-n-Egge verschwunde gsi, isch der Karludi ufgschprunge-n-und im Hus verschwunde.
Der Oberscht het nidemal la abzöume, sondere-n-isch na mene churze Visitli wieder abgritte. Er isch galant und sogar fründlech gsi, und scho hei ds 187 Herr Fischers sech mit der Vermuetung tröschtet, er heigi nüt gmerkt. Aber si hei nit mit syne Falkenouge grächnet und sy drum descht verblüffter gsi, wo-n-er im Abryte zum Herr Major seit: »Wenn i de z'Rychebach öppe ne Gärtner nötig ha, so gisch mer de d'Adresse vo dym, gäll? Das Bürschtli macht verfluecht gueti Gattig. Adieu«.
Mit ufgrissne-n-Ouge hei si dem Ryter nachegluegt, wie-n-er dür d'Allee ab trabet isch und du hei si so eige glachet und mit de Händ e so gmacht, wie wenn me-n-öppis wott furtschlängge, wo eim achläbt.
Was me jitz sölli mache, het me-n-im Eichbärg weniger gwüßt als je; aber der Herr Oberscht het sy Plan fertig gha, gäb er z'Thun aglanget isch.
* * *
Na däm glücksälige-n-Abe, wo se ds Jetti mit dem Bricht überrascht het, es heigi würklech und wahrhaftig tanzet und de no mit Luscht und Freud, het d'Frou Blanche e-n-urüejigi Nacht gha. Es isch ere mängisch gsi, wie wenn ere der Karludi mit syne treuhärzige, graue-n-Ouge würdi flattiere. Und si het di Vision gar nid chönne-n-abschüttle. Aber si het sech nid ergä. Si müeßti nid e Wältdame gsi sy, wenn si nid di küehnschte Hoffnunge-n-uf d'Ereignis vom letschte Namittag ufbouet hätti. E was 188 git me nid alles dra, was taet me sech nid für Plage-n-und Laschte-n-uferlege, für i der Gsellscheft öppis z'gälte! – I mitternächtlicher Heerschou het d'Jeunesse dorée vor der Frou Blanche müesse defiliere. Höcher und höcher sy ihri Aspiratione gange. Scho am eis öppe-n-isch dem Karludi Landorfer sy Schtärn i-n-ere Dunschtschicht versunke. Und wo ds Jettis Mama na churzem Schlummer erwachet isch und d'Sunne scho übere Brämgartewald yne zündtet het, isch's ere gsi, wie wenn si d'Schwigersühn nume so bruuchti ab de Schpalierböum ga abz'läse.
Ds Jetti het di besseri Nacht gha, villicht di beschti sit de Zyte, wo-n-es albe mit sym Mämmi im Arm ygschlafe-n-isch. Ihm isch di ganzi Wält im Schlagschatte vom Karludi verschwunde. Der Freudebächer vom gsellschaftleche Läbe, us däm es geschter mit unsäglecher Erlabung gsürgget het, hätt' ihm scho hütt nüt meh gulte, wenn nid der Karludi ihm ne darbotte hätti.
Sit Jahre sy Muetter und Tochter nie meh i so säliger Eintracht gsi, wie hütt, wo si ob em Dejeuniere-n-abwäsche, jedes für sich, hei afah singe. Daß aber di Eintracht es Trugbild gsi isch und es jedes amene-n-andere Trom zoge het, chei si sech erscht afah ygschtah, wo jedes uf d'Verwürklechung vo syne Tröume-n-usgange-n-isch. Da hei si du plötzlech etdeckt, daß si nid der glych Kompaß hei, und um so 189 gräßlecher isch d'Ettüüschung vo der Mama gsi. Sobald nämlech d'Frou Blanche ds Jetti irged wohi het welle dirigiere, so isch es bockschtill gschtande, het der Chopf ufgsetzt, es Mäuggerli gmacht, dublet, ghässelet, ufbegährt, und z'letscht afah hüüle.
So sy d'Sache gschtande, wo einisch d'Frou Blanche a mene Namittags-Café mit der Frou Elisabeth Landorfer zsäme cho isch. Da chunt's e-n-anderi gueti Fründin a, der Frou Elisabeth es Tybi z'gä und si fragt se, öb ihre Suhn nid dra dänki, sech na nere Frou umz'tue. D'Frou Elisabeth het sech nid gärn la interpelliere-n-und antwortet, ihre Suhn sygi vo de politische Gschichte so erfüllt, daß er zu ihrem eigete Verdruß für d'Töchtere gar keis Oug schyni z'ha. Das isch du frylech e chly wohl viel gsi für di armi Frou Blanche.
»O o, ma chère, si tu savais ce que je sais...«
Me het sech zwar der sälb Namittag no ebha. Aber d'Lunte het glüjt, und der Gwunder het viel Visite ga Rychebach gfüehrt. Atom für Atom isch ufeg'chnüblet worde, und groß ward die Diana von Reichenbach. Wenigi Tag nachhär isch der Oberscht himbeerirot vor Zorn us em Leischt heicho und het d'Versetzung vo syr Tochter ga Gänf ygleitet.
Ds Härzeleid isch groß gsi bi'm Jetti. Aber für nes Zytli vom Schouplatz z'verschwinde, het ihm de o wieder erwünscht gschine. Hingäge der Karludi 190 vor der Abreis no einisch z'gseh, da derfür isch es parat gsi der Chopf yz'setze. Mit ateloser Schpannung sy dem Jetti syni Blicke-n-uf e-n-Eichbärg g'richtet gsi, und es het alle-n-Ufwand a contenance bruucht, für nid i Freudeträne-n-usz'bräche, wo ändlech e Brief vom Papa vo Thun us disponiert het: »Vous irez prendre congé à Eichberg le 25 mai.«
D'Schtunde-n-und d'Minute het ds Jetti zellt bis zu däm Tag. Daß der Karludi im Eichbärg sygi, het es ja gwüßt und das Gheimnis mit romantische Plän umschpunne.
Aber eis het's nid gwüßt, was sy Papa gwüßt het, das Guete, nämlech, daß der Karludi bis zum sächsezwänzigschte Maje ga Thun i Dienscht het sölle! Eh, wie isch däm Töchterli doch ds Bärnerland so groß und wyt vorcho, wo-n-es a däm schöne, warme Majetag mit syr Mama und de beide Brüeder i Eichbärg gfahre-n-isch!
Gäge de-n-Elfe-n-ändlech isch me-n-i d'Allee ygfahre. Mit Härzchlopfe het ds Jetti linggs und rächts jede Boum und jedes Gschtrüpp gmuschteret, will es wohl dänkt het, der Karludi wärdi d'Nase nid grad z'vorderscht ha. Es het ganz e-n-eigete Reiz für ihn's gha, sech usz'dänke, i welem romantische Verschteck sy Götti uf ihns warti. Der Wage chnarret i Hof und haltet vor em Herrehus. D'Husglogge chüntet d'Visite-n-a, und fascht glychzytig mit 191 de dienschtbare Geischter, erschynt ds Ehpaar Fischer vor der Hustüre zum fründleche-n-Epfang. Ds Jetti buechschtabiert uf de Gsichter vo beidne. Öppis vo däm, was es suecht, ligt druffe, aber nid ganz alles. Bi'm Sirop, wo me-n-im heimelige Sääli serviert het, für der Schtoub abez'schwänke, het sech dem Jetti sy Schpannung verschterkt. D'Erwartunge hei sech ghobe, vowäge der Herr Fischer het brichtet, der Papa Lombach machi hütt z'Thun Inschpäktion, er wärdi de öppe düre Namittag use cho. »Emel eis weniger, wo-n-is ufpasset«, het ds Jetti dänkt, währeddäm syni Brüeder hei afah chähre, si möchte d'Inschpäktion ga luege.
Nam Ässe-n-isch me du zum »Eichli« ufe, uf nes schattigs Plätzli, wo me di ganzi Gäged vom Heimbärg bis zum Schtockhorn i ihrer Früehligspracht het chönne-n-überluege. D'Mama isch ganz enthusiasmiert gsi. Aber ihrne Chinder hei weder di lüüchtende Schneebärge, no der himmelblau Thunersee, no ds trotzige Schloß über der alte heimelige Schtadt öppis gseit. Ihri Blicke sy nid gwiche vo der sunnige-n-Allmänd. Dert, im sunnige Dreiegg, zwüsche de länge-n-Allee, het müesse zum Vorschyn cho, was si gsuecht hei. Im Ufecho het nämlech der Cousin Major dem Jetti verrate, daß der Karludi o heigi müesse ga mutteschtüpfe. Aber es söll sech derfür nid la der Luun verderbe. Si wärde bi der gsägnete 192 Wermi wohl nid so lang mache und de chöm er de no. Das isch e wohlfeile Troscht gsi, und d'Ussicht, der Karludi i der Uniform z'gseh, het d'Ungeduld nume no größer gmacht. Es isch e Chehr gange, bis me-n-uf der Allmänd unde-n-öppis Läbigs gmerkt het. Ändlech het e liechte Föhn der Schall vo Trummle dahär treit. Und du het's im Schpitz vom Exerzierfäld, wo d'Boumreihe vor em Schtadttor z'sämechöme, afah gramsle. Der Trummelschall isch verfloge. Derfür aber het me's gseh glitzere, und ds Gschtüchel het sech zu nere länge, länge, dunkle Linie-n-etwicklet. Me het einzelni Rüter chönne-n-underscheide, und di beide Buebe Lombach hei afah ziggle mitenandere, wil geng beidi zuglych hei dür ds Fernrohr welle luege. Chehri um het e jede b'houptet; er gsei der Papa, und wenn dä, wo ds Fernglas grad gha het, mit dem beschte Wille nüt gfunde het, will er bald am Niese, bald im See, bald im Kandergrien umegfahre-n-isch mit sym Röhrli, schtatt uf der Allmänd, so het der ander gseit: »Gib häre, du channsch nüt«, het ihm's us de Finger grisse-n-und isch dermit a de Sigriswylflüeh umeg'gogeret. Nid viel besser isch es dem Jetti gange, wo gfunde het, si gseye-n-ungfähr alli glych us, di Soldate.
»E ja,« het d'Frou Blanche gseit, »aber der Papa isch doch uf em Roß; es dunkt mi, das sött me doch usekenne. 's isch allwäg nid mängs so schöns dert unde wie üse »Soliman«.
193 Was het doch ds Jetti dem »Soliman« nagfragt! Sobald es ygseh het, daß der einzeln Ma nid z'erchenne-n-isch, het es dem Manöver nümme viel nagfragt, sondere sech vom Cousin Fischer la vertörle. Derwyle het sech di schwarzi Linie-n-uf der Allmänd langsam gäge Tierachere zue bewegt und het sech i verschideni chlyneri Schtriche-n-ufglöst, i nes Carree verwandlet und anderi Evolutione düregmacht, und drüber isch es drü worde. »Aha«, seit der Herr Major sachkundig, »lueget, Buebe, jitz formiere si d'Marschcolonne-n-und gange hei.« Ds Jetti atmet uf, wie wenn es sälber mit manövriert hätti. Langsam, langsam isch di dunkelblaui Roupe Thun zue gschnaagget. Ds Jetti het geng dänkt, öb ächt jitz dä arm Karludi wieder bis i d'Schtadt zrück marschiere müeßi, für de no einisch der ganz Wäg über d'Allmänd z'mache. Der Papa hätti ne wohl z'hinderscht uf der Allmänd chönne la loufe! Aber äbe, er wärdi halt nume nät dervo sölle merke, daß der Karludi o i Eichbärg welli.
Es isch öppe halbi vieri gsi, wo ds Bataillon im Schpitz vom Exerzierfäld aglanget isch. Aber es isch nid i der Allee verschwunde, sondere ganz glych ufmarschiert, wie vor anderthalber Schtund, und wieder het sech dä läbig Lineal i der Richtung vo Tierachere vorwärts bewegt, haarglych, wie ds erscht mal. Dem Jetti isch es bi der Etdeckung 194 wunderlech z'Muet worde, und es het ganz gäl glachet, wo der Cousin seit: »Aha, Gyger, mach uf, si wotte no ne Walzer näh.«
E qualvolli Halbschtund isch verschtriche, bis der Schatte vo der Tierachere-n-Egg di blaui Gramslete verschlunge het, und es isch Vieri vorby gsi, wo me ds Bataillon i Pelotonskolonne het gseh z'rückschnägge.
»Wenn er es guets Roß findt, so git's es villicht glych no,« het ds Jetti dänkt.
Ändlech sy si wieder im Schpitz vorne. Si bräche-n-ab. D'Colonne blybt schtah. Näbe der dunkle Linie bildet sech e chlyne Trupp. Das sy gwüß d' Tamboure, wo a d'Tête füre sölle. Nei si blybe vor de Berittene. Ah, das isch d'Kritik!
»Er het ne neue viel z'säge,« meint der Cousin Fischer na mene Chehrli, und tuet e schpöttische Blick uf d'Frou Blanche. Uf ds Jettis Schtirne chunt je länger descht meh e närvösi Schpannung füre.
Da – ändlech löst sech das Trüppeli vor de Berittene wieder uf.
»Jitz isch's erläbt. Jitz dörfe si hei,« tröschtet der Herr Major.
Aber, was söll jitz das? – Schtatt, daß ds Bataillon i der Allee würdi verschwinde, schwänkt es wieder rächts, und zum dritte mal avanciert di breiti Front gäge Thierachere.
195 Schöner und farbiger wird di ganzi Landschaft. D'Bärge röte sech, und us em See schtygt der Dusem unmerklech use, währed d'Schatte läng und länger uf d'Allmänd use schnaagge. Am Schtockhorn obe chöme-n-im Abedsunneschyn d'Fluehbänder so scharf füre, daß es ein dunkt, me sötti d'Gemschi vo bloßem Oug gseh grase.
Währeddäm di chlyni Gsellscheft im Eichbärg a ds Schtockhorn ufe gluegt het, isch ds Bataillon im Schatte vo der Egg verschwunde, und wo me wieder abeluegt, isch d'Allmänd ganz tot und schtill da gläge. S'isch Zyt gsi zum ufbräche. Mit verworggetem Erger sy si alli zsäme-n-i ds Hus abe, für no mitenandere ga ne Tasse Tee z'trinke vor der Abfahrt. Währed dem Abegah het me-n-ändlech d'Trummle vom heimarschierende Bataillon us der Allee ghört. Nid am wenigschte het sech d'Frou Blanche über ihre Ma g'ergeret. Aber si het nüt la merke. Si isch vo ihm längschtes derzue erzoge gsi, i settige Fälle sälbschtändig z'tue. Ohni e Mux z'mache het si befohle-n-az'schpanne-n-und abz'fahre. Me het sech härzlech b'hüetet, und ds Herr Fischers hei dem Jetti allerhand gueti Wünsch uf sy Reis ga Gänf mitgä. Da – isch ds Unglück gscheh gsi. Ds Jetti het syni Träne nid länger möge g'meischtere.
Das arme, bitter ettüschte Chind wirft sech der Frou Fischer um e Hals und briegget zum erbarme. 196 Die het ds Jetti e so guet verschtande, daß es se-n-o schier gnoh het. D'Frou Blanche isch scho ygschtige gsi und da gsässe wie-n-e Bitz karrarische Marmor. Für sech nüt z'vergä, het si nume no mit schtumme Blicke kommandiert. Der Herr Major het dem Jetti i Wage ghulfe. Es het ihm schier ds Härz verdräit, wo-n-es i Sitz hindere gläge-n-isch, der Naselumpe vor ds Gsicht drückt und gschluchzet het: »C'est trop, c'est trop . . .«
Sittig isch der Landouer d'Allee abgfahre-n-und verschwunde. D'Frou Fischer aber het zu ihrem Ma gseit: »Er isch e-n-Uflath, der Fritz Lombach.« »Es glychet ihm,« het der Herr Major g'antwortet und isch sech zur Besänftigung ga ne Pfyfe schtopfe. »Was macht ächt der Karludi, dä arm Gügger?« het er derzue vor sech ane grurret.
Z'morndrisch het's vom früeche Morge-n-a gschüttet, was abe möge het. Gäge de Zächne-n-öppe-n-isch vo Uetedorf här e Char-à-banc der Bärg uf cho. Me het grad errate, wär drinne sygi und het sech nid trumpiert. Mit mene Heft wie sibe tüüri Jahr isch der Herr Houptme Landorfer usgschtige-n-und, ohni Lut z'gä, i sy Schtube-n-ufegange.
»Es geit neue-n-uwirsch zue da obe,« het d'Frou Majöri gseit, wo si bi der Vormittagsarbeit zu ihrne Höupte der Karludi het ghört poldere. Sobald es gschtillet het, isch si ufe, ga luege, öb 197 si-n-ihm nid öppis chönni serviere. Da findt si ne ganz desperat im Ruehbettegge.
»S'isch is lätz gange, gället, arme Hudi!« het si-n-ihm gseit und ne fründlech bi der Hand gnoh. Di Teilnahm het ne du erscht rächt no möge, so daß er z'erscht gar keini Wort gfunde het, für nere z'antworte.
»Ach, myn Troscht!« het d'Frou Fischer furtgfahre, »chömet Dir e chly abe, mer cho Gsellscheft leischte. Das Rüminiere-n-und Duble treit Ech glych nüt ab.«
»Ja, Dir heit rächt,« seit der Karludi mit mene dankbare Blick uf sy Tröschterin und macht sech fertig, für nere z'folge.
Überunde het er nere du erzellt, wie's ihm bi der Inschpäktion ergange sygi. Er heigi bald gmerkt, daß es dasmal uf ihn abgseh sygi. Als Kommandant vo der erschte Füsilierkompagnie heig er d'Richtung müesse-n-agä. Da syg der Alt – der Name Lombach het er i däm Z'sämehang gar nid welle bruuche – scho na der erschte-n-Evolution hinder ihm här cho z'ryte: »Herr Houptme Landorfer, Dir chömet mer z'wyt rächts use!« Scho denn heig er gmerkt, was er dermit well säge, vowäge d'Richtung syg ganz korräkt gsi. Bi'm zwöite-n-Ufmarsch syg er wieder di ganzi Zyt hinder der erschte Füsilier här gsi, und göb's lang gange syg, heig er ihm 198 über d'Front zuegrüeft: »Herr Houptme Landorfer, i ha-n-Ech d'Thieracherenegg als Diräktionspunkt agä und nid der Eichbärg.« Geng und geng wieder heig er öppis a der erschte Füsilier gha ume z'rupfe, und doch syg ds Manöver besser gange-n-als öppe mängisch. Ihm, Karludi, syg's afange penibel gsi wäge de Kamerade. A allem heig är sölle d'Schuld sy, und er heig wohl gseh, mit was für Ouge me ne z'letscht afe-n-agluegt heigi. Eine vo syne Soldate heig er nachhär ghört säge: »Üse Hupme-n-isch afe schier blihe gsi.« Er gloubi's wohl, me heig ihm's agseh. Es syg wahr, am liebschte hätt er dem Oberscht e Granate-n-under ds Roß gschosse. Syni Blicke wärd er wohl verschtande ha. »Aber bhüet is!« het der Karludi sy Bricht gschlosse, »was macht sech so eine druus, wo no d'Mulegge zum lache-n-usschpennet, wenn si bataillonswys afange Gfräser schnyde wie d'Papple-n-im Bysluft? – Nei, für so chlynlech und tüfelsüchtig ha-n-i ne bis jitz nid agluegt gha. Aber dä söll nume nid meine, i la nid lugg.«
Das Raisonnement isch eigetlech gsi, was der Oberscht Lombach mit syr usöde Plagerei us em Karludi het welle-n-use presse. Er isch würklech größer gsi i syne Gedanke, als der Karludi gmeint het.
Dem Oberscht Lombach isch es e wahre Verdruß gsi, daß er sy Tochter nid het chönne-n-i Eichbärg ga grüeße. Aber, nadäm er dem Karludi uf syni 199 Schliche cho isch, het er sech fescht vorgnoh, das Liebesverhältnis unerbittlech uf d'Prob z'schtelle. Er het im Grund gar nüt derwider gha und isch der Sach viel günschtiger gsi als sy Frou, die us Yfersucht e verwandtschaftlechi Annächerung mit der Familie Landorfer nid gärn gseh het. Nume-n-isch ihm am blybende Glück vom Jetti e so viel gläge, daß er sech gseit het, er dörf nid nagä, bis daß im Karludi ds purlötige Guld zum Vorschyn chömi. Und drum het er sich sälber di Herti uferleit und e gwüssehafti Dienschterfüllung benutzt, für sy Tochter vor nere-n-unüberleite Verbindung mit dem Karludi, dä sys Vertroue no nid völlig gha het, z'bhüete.
Frylech, di Prob isch dem Herr Oberscht sälber über ds Härz gwachse, und wo-n-er am Abe na der Inschpäktion di verbissene-n-und cholderige Gsichter vo syne Soldate gseh het, isch's ihm leid worde, und er het sech di ganzi Nacht druuf di bitterschte Vorwürf über sy villicht lätz abrachti Schträngi gmacht. 200
IX.
Es chunnt öppis a di lätzi Adresse. Im Familierat wird e Bärehut verchouft, göb daß me weiß, wo der Bär isch.
D'Frou Elisabeth Landorfer het under Assischtänz vo ihrem Jüngschte-n-i ihrer Schtube Garn gwunde-n-und derby ihri Blicke-n-albeneinisch über di sächs Hyanzintheschtöck la schtreife, wo zwüsche de Vorfänschter, dem Früehlig vora, ihri farbige Chölbe-n-ufgschtreckt hei. E jede het der Name vo eim vo ihrne sächs Buebe treit, und nie het d'Frou Landorfer se-n-agluegt, ohni a ihri Schprößlinge z'dänke, vo dene nume no zwee daheim gsi sy. Der Karludi het sit dem Herbscht e Schtube bi'm Grandpapa 201 Vilbrecht am Chornhusplatz bewohnt, angäblech für däm e chly Gsellscheft z'leischte, i Würklechkeit aber für ungenierter syne Sache chönne nache z'ga. Der Mäni und der Fädi sy i frömde Dienschte gschtande. Vo allne Sühn het der Frou Elisabeth der Eltischt am meischte Sorge gmacht, und si het ne-n-eigetlech gar nid gärn allei la wohne, will si syne politische Beschträbunge wenig trouet het. Si het juscht bi'm Ablick vo syr Hyazinthe-n-a-n-ihn dänkt, da geit d' Husglogge, und me mäldet der Herr Oberscht Lombach. D'Frou Landorfer het ihre Jüngschte-n-i ds Wittigkofe-n-abe gschickt, der Papa ga reiche-n-und underdesse der Oberscht im Salon epfange. Däm grauhaarige Läcker het's grad hütt no di gröschti Freud gmacht, wenn er sy Jugedfründin allei troffe het, und wär weiß, öb er a däm hüttige Zuefall ganz uschuldig gsi isch? Wie vo Alters här, het me sech z'erscht allerhand nätti Sache gseit und na der Familie gfragt. Druufhi fragt der Oberscht nam Karludi, und der Frou Landorfer isch es e so chly eige z'Muet worde bi däm Thema. Für Luft und Zyt z'gwinne seit si: »Pardon, i mueß doch dem Ruedi ga Bei mache; dä Bueb isch e gräßleche Treissi.« Der Ruedi het aber chuum der Mama ihri Jupons ghöre dür ds Schtägehus ruusche, so het er scho gwüßt, was es gschlage het und isch i de hälle Gümp uf ds Gäßli use gfloge.
202 Gar gärn hätti d'Mama e Versuech gmacht, für bi ihrem alte Fründ zugunschte vo ihrem Eltischte z'interveniere. Si isch mit Härzchlopfe-n-i ds Salon z'rückgange, ohni no rächt z'wüsse, wie asetze. Da chunt ere der Oberscht z'vor. Er het es chlys Päckli Briefe-n-uf e Tisch gleit gha, und wo d'Frou Elisabeth wieder erschynt, schtreckt er nere das Päckli zue und seit: »I ha-n-Ech da öppis mitbracht zum Läse.«
»Eh, was isch das? – Vom . . . .« Di gueti Frou isch verläge worde. Es sy alles Briefe-n-a ds Jetti gsi vo ds Karludis Handschrift.
»Wenn Der erloubet, so will i se de hinecht mit mym Ma düreläse,« seit si und wott ds Päckli uf d'Syte lege.
»I hätti lieber, Dir würdet se jitz grad läse, so chönne mer de grad über di Sach rede,« antwortet der Oberscht und leit sech i sy Fautenil z'rück, für sym schöne Vis-à-vis z'verschtah z'gä, daß er d'Lektüre nid schtöre welli.
»Pardon«, fragt d'Frou Elisabeth no, bevor si sech dra hi macht, »wie chömet Dir eigetlech zu dene Briefe?«
»D'Directrice het se dem Jetti alli mitenandere-n-us em Buvard gnoh und se mir zuegschickt.«
»Nei gwüß, wie grusam!« seit d'Frou Landorfer. Si vertieft sech i erschte Brief. Da het's drinne gheisse: 203
Bern, den 3. August 1831.
Liebes Jetti!
Schon zwei Monate sind verstrichen, seitdem man uns mit grausamer Strenge um die ersehnte Entre-vue gebracht und Dich aus meiner Portée verbannt hat. Nun habe ich endlich durch die Gefälligkeit der Frau von F. Deine Adresse erfahren, worüber ich mich unbeschreiblich freue.
Ich habe mich en attendant bemüht, den Verdruß zu vergessen, den man mir angetan, aber umsonst. Mir das Glück repräsentierend, dessen ich heute in Deiner lieben Gesellschaft genießen würde, kann ich meinen bittern Groll nicht verwinden. Ein unbeschreibliches Gefühl läßt mich ahnen, daß Deine reine Seele mich umfängt, obschon wir so weit auseinander gerissen sind. Ich danke Dir für das, was ich ahne und bitte Dich, mit Deiner heiligen Unschuld für mich einzustehen. Ich bedarf dieses Trostes um so mehr, als die Aussicht, meine Pläne in die Tat umzusetzen, mit jedem Tage trüber wird.
Vielleicht hast Du durch Deine Eltern erfahren, daß die neue Staatsverfassung vom Volk angenommen worden ist. Man möchte heulen über den Erfolg der demokratischen Wühler. Nun ist unsere liebe, stolze Stadt Bern ihrer Privilegien beraubt und der mindersten Dorfgemeinde gleichgestellt. Das ist 204 das Werk der eingedrungenen Fremdlinge. Welcher Berner hätte seiner Vaterstadt diese Schmach antun mögen? Aber dem Rausche der Volksrechtler wird bald genug die Ernüchterung folgen, und dann wird man auch uns wieder hören. Unsere Blicke sind fortwährend auf den Schultheißen von Fischer gerichtet, dessen Prestige noch immer eine mächtige Wirkung ausübt. Es wird uns auch bei den bevorstehenden Wahlen zum Großen Rat, für die wir tüchtig arbeiten, zustatten kommen. Dein Herr Papa wird in Wohlen vorgeschlagen, meiner in Belp, wo unser Name vom Steinibach her noch guten Klang hat.
Laß mich bald wissen, ob du diesen Brief erhalten hast; denn mich verlangt sehr nach der beglückenden Gewißheit, daß unsere Rapports wieder hergestellt seien. Ich versiegle ihn mit einem innigen Kuß und verbleibe
Dein treuer Freund und Pate
C. L. L.
E verschtohlene Blick het der Frou Landorfer zeigt, daß ihre Gascht zum Fänschter usluegt, ohni se z'beobachte, und so het si haschtig der zwöit Brief usenandere gfaltet und wyter gläse:
Bern, den 31. August 1831.
Liebes Jetti!
Da ich bis heute ohne Nachricht von Dir geblieben bin, beunruhigt mich der Gedanke, du 205 werdest durch eine Espèce Zensur verhindert, mir zu antworten.
Noch ist mir, als hörte ich, in dichte Nebelwolken gehüllt, von ferne eine silberhelle Glocke klingen. Das bist Du, das ist Deine Liebe zu mir, um deren Willen der liebe Gott Geduld und Gnade an mir übt. Mich plagt manchmal das Gefühl, als zürnte mir Gott. Warum, weiß ich nicht. Bin ich doch fester als je entschlossen, meine Lebensaufgabe so zu erfüllen, wie Frau Ryhiner es als das richtige mir angeraten hat. Ich bin bereit, mein Leben für unsere Sache einzusetzen. Aber es bedarf eines außergewöhnlichen Vertrauens, um bei dem Verlauf, den die Dinge zu nehmen scheinen, weder rechts noch links nachzugeben.
Der schlechte Ausfall der Wahlen ist zwar für unsere Bestrebungen eher günstig. Je kläglicher der neue Rat sich darbietet, desto eher wird das Volk zur Besinnung kommen. Herr Schultheiß von Fischer hat die auf ihn gefallene Wahl abgelehnt, da er sich nicht entschließen kann, unter der seiner Überzeugung widersprechenden Konstitution im Rate mitzumachen. Er hat öffentlich erklärt, die Pflichten eines seinem Vaterland ergebenen Mannes werde er zu erfüllen trachten; vielleicht sei es in unseren Zeiten nicht das kleinste Verdienst, ohne Begehrlichkeit dem Gesetze gehorsam und allem Bösen fremd zu leben. 206 Mich frappiert die Ähnlichkeit dieses Gedankens mit den Anschauungen der Frau Ryhiner. Man wäre versucht, auch hier in einem gewissen Sinne zu sagen: »Les extrêmes se touchent.«
Es sind viele Politici, welche die ablehnende Haltung des alt-Schultheißen verurteilen, besonders unter den Lauen, welche zuvor durch ihre Feigheit seine Position untergraben halfen und nun, da es ihnen ungemütlich wird, froh wären, ihn das Staatsschiff wieder aus dem Strudel steuern zu sehen.
Der tollste Streich – und das berührt dich ganz persönlich – ist die Wahl des Bärenwirts von Meikirch, des ci-devant Postkutschers, in den souveränen Rat der Stadt und Republik Bern, gegen welchen dein Herr Papa unterlegen ist. Das ist auch ein Zeichen der Zeit. Was werden aber die Demokraten für Augen machen, wenn gerade derjenige Bezirk, in welchem das geschehen konnte, sich als die Operationsbasis des Revanchezuges herausstellen wird?
Also, mein Engelchen, sorge dafür, daß auch im Brausen des heraufziehenden Gewitters das tröstliche Geläute Deiner Stimme immer an mein Ohr schlage! Es grüßt und küßt dich innig Dein Freund und Pate
C. L. L.«
Mit lysem Chopfschüttle het d'Frou Elisabeth sech a dritte Brief gmacht, dä vom 18. Septämber datiert 207 gsi isch und agfange het:
»Dein Message durch Frau von Fischer habe ich erhalten. Habe tausendmal Dank dafür, lieber Schatz! Die Freude, welche mir dieses Lebenszeichen bereitete, läßt sich in Worten nicht ausdrücken. Freilich, es war nur ein Gruß, nur ein vom Winde hergetragenes Blatt; aber es genügt, um in meiner Einöde den Glauben an einen Frühling wieder zu wecken. Zu gerne aber wüßte ich, ob Du meine Briefe erhalten hast.«
»Ja, das möcht i eigetlech o wüsse, öb es di Briefe-n-übercho het«, het sech d'Frou Landorfer da underbroche.
»Läset nume!« antwortet der Oberscht, ohni der Chopf z'dräje.
»Versuche doch bei nächster Gelegenheit mir durch Frau v. F. eine Andeutung darüber zukommen zu lassen. Bis dahin will ich an Deinem Gruße zehren.
Nun hat auch die Stadt sich eine demokratische Verfassung gegeben und von der Regierung ihre Sanktionierung erwirkt. Da unsere Vertreter im Stadtrat in starker Mehrheit sein, und den Herrn alt-Schultheißen von Fischer zum Präsidenten wählen werden, so wird der Konflikt zwischen Stadt und Staat nicht lange auf sich warten lassen. Wir bereiten uns in aller Stille vor, um im gegebenen Moment schlagfertig zu sein. Ich arbeite in der Stadt, Lentulus wirbt im Seeland, von Werdt im 208 Seftig-Amt und Wyttenbach mit Fischer im Oberland.
Verzeihe, daß ich Dich mit diesen politischen Dingen unterhalte.«
»Ja«, seit d'Frau Landorfer halblut, »es dunkt mi neue-n-o gschpässig.«
»Ich würde es nicht tun«, het's wyters gheisse, »wüßte ich nicht, mit welcher Teilnahme Du immer meine Bestrebungen verfolgtest. Von ihrem Erfolge hängt ja übrigens unsere gemeinsame Zukunft ab, und ich bin dessen gewiß, daß Du auch im Fall eines unglücklichen Ausganges mein Schicksal zu dem Deinigen machen wirst. In diesem seligen Gedanken grüßt und küßt Dich Dein Freund und Pate
C. L. L.«
Währeddäm si e wytere Brief usenanderefaltet, etwütscht's der Mama: »Dumme Bueb!« Und der Oberscht fragt: »A welem syd Der?« –
»Da isch eine vom zwöiezwänzigschte-n-Oktober.«
»E nu, läset nume! Es chunt no besser.« Und si list:
»Liebes Jetti!
Welch' unsägliche Freude mir Dein Brief bereitete, kannst Du Dir nicht vorstellen. Du mußt es geschickt angestellt haben mit seiner Expedition, denn, wie Du siehst, ist seine Flucht über die »Klostermauern« 209 auf's beste gelungen. Und überdies traf er auch im allerbesten Augenblick hier ein. Ich erhielt ihn nämlich gestern, als ich eben in der dunkelsten Verstimmung von der formellen Übergabe der Gewalt an die neue Regierung, der ich als Sekretär der akademischen Kuratel beizuwohnen Gelegenheit fand, zurückkehrte.
Sollte ich wirklich Frau von Ryhiner mißverstanden haben? Wenn ich mein Herz darüber zu Rate ziehe, möchte ich freilich auch auf diesen Schluß kommen; denn Satisfaktion haben mir meine Bemühungen in Politicis noch nicht gebracht. Das ist wahr. Aber man muß doch erst den Erfolg abwarten. Jeder Sieg erfordert harte und mühselige Vorbereitung. Du scheinst an der Berechtigung unseres Vorhabens zu zweifeln. Aber Du darfst nicht vergessen, daß es sich bei uns darum handelt, der Gerechtigkeit zum Siege zu verhelfen und Heiliges den profanen Händen der Usurpatoren zu entreißen.
Deine Befürchtung, daß wir die Zustimmung der älteren Herren nicht haben, trifft leider zu und noch Schlimmeres: Ich habe durch das rücksichtslose Erfassen meiner Ideale auch die Sympathie meiner Eltern eingebüßt.
Es ist ja ganz natürlich, daß es den Alten widerstrebt, sich nun selbst der Revolution zu bedienen, die sie bisher nur als die illegitime Waffe ihrer 210 Feinde kennen lernten. Auch wir Junge greifen erst in der äußersten Not dazu, weil uns wohl bewußt ist, daß die Revolution als selbsttätige Waffe weiter wirken kann, auch nachdem die Hand, welche sie ergriffen, zurückgesunken ist. Aber wir haben nun einmal den Mut, alles einzusetzen. Läßt man uns unseren Beruf, kraft höherer Einsicht und idealen Zuges das Bernervolk den höchsten Stufen der Wohlfahrt entgegenzuführen, nicht erfüllen, so hat das Leben absolut keinen Wert mehr für uns.
Das Regiment in die Hände des lieben Gottes niederlegen! Lieber, herziger Schatz, nimm mir's nicht übel; aber so kann nun wirklich nur ein Kind reden. Was sollten dann wir? Wir wollen ja gar nichts anderes sein als Werkzeuge Gottes.
Ach lieber, lieber, innigst geliebter Schatz, ich fühle aus jedem Deiner Worte, wie Du mit mir lebst und sorgst. Deine Warnungen sind mir erquickende Beweise der Teilnahme. Dein reines, unbefangenes Herz für unsere Sache schlagen zu hören, erfüllt mich mit weihevoller Zuversicht. Auf den nächsten Boten aus der »Klosterpforte« gespannt, sendet Dir Gruß und Kuß Dein
C. L. L.«
Für e letschte Brief z'läse, isch d'Frou Elisabeth a ds Fänschter gange, wie wenn si a ihrem Platz nid heiter gnueg gsäch. I Würklechkeit aber isch's 211 ihre nume drum z'tüe gsi, uf irged ne schicklechi Manier dem Oberscht chönne der Rügge z'chehre. Was het si chönne wüsse, was de i däm letschte Brief schteit? Er isch vom zächete Jenner zwöiedryßgi datiert gsi und het gheisse:
»Liebes Jetti!
Es sieht aus, als ob Du die schweren Stunden, die ich zu passieren habe, zum voraus fühltest. Sollte so etwas möglich sein? Nach Deinem Glauben wäre es eigentlich ganz logisch, wenn doch unsere Herzen verbunden sind durch ihren Zug zu einem Gott, der unser beider Geschicke in seiner Hand hält und das Ende aller Begebenheiten kennt. Jetti, welch' ein Gedanke! Aufschreien möchte ich vor Wonne darüber. Ich glaubte längst klar zu sehen, und nun fange ich, wie mir scheint, erst an, die Herrlichkeit der Liebe zu ahnen.
Deiner geistigen Nähe bedarf ich mit jedem Tage mehr, denn bald wird der Sturm losbrechen. Hat nicht soeben die Regierung, nachdem sie im September die Stadtverfassung ausdrücklich sanktionierte, auf die Anzeige der Konstituierung des Stadtrates, mit dem alt-Schultheißen als Präsidenten, geantwortet, indem sie dem Stadtrat durch den Regierungsstatthalter (als wären wir eine simple Dorfgemeinde!) mitteilen ließ, sie habe keine Kenntnis von der Stadtverfassung!
212 Das ist eine mutwillige Kriegserklärung, welche der Beantwortung nicht lange harren wird.
Aber nun Dein Neujahrsbrief! Ja, möge der liebe Gott Deine Wünsche erfüllen! Ich nehme auch den Tadel, den Du mir erteilst, mit Entzücken in den Kauf. Was ich am Schluß meines letzten Briefes sagte, ist mir zwar entfallen. Aber, daß ich mich mit unserer Sache ganz identifiziere, hat seinen guten Grund, und so kann eben Dein Herz nicht für mich schlagen, ohne es auch für unsere Bestrebungen zu tun. Darauf kann ich nicht mehr verzichten. Gerade weil ich in Deinem Herzen einen Anker außerhalb des Strudels geworfen, fahre ich desto dreister dem Sturm entgegen. Wir wollen auch hier das Eigene dem Allgemeinen, das Kleinere dem Größeren unterordnen. Ich bitte Dich nicht, auszuhalten. Das hätte keinen Sinn, denn jede widerstrebende Zuckung Deines Herzens wird den Widerhacken meines Ankers tiefer eindringen machen. Daß es zwischen uns ohne Zerreißen kein Lösen mehr gibt, weiß ich nun und bin darüber einfach selig. Säume nicht, mir neue Nachricht zu geben – – – –.«
D'Frou Landorfer het dä letscht Brief scho lang fertig gläse gha, isch aber, ohni e Wank z'tue, am Fänschter blybe schtah und het derglyche ta, si läsi geng no. Daß di beidsytige-n-Eltere sech ihri 213 Meinung über ds Verhältnis vo Jetti und Karludi scho lang hei gmacht gha, isch klar. Aber kei Partei het z'erscht welle derglyche tue, daß ihre-n-öppis a der Hürat gläge sygi.
Ändlich ryßt dem Oberscht sy Geduldsfade, und er fragt: »Und jitz?«
D'Frou Elisabeth lat ihre Brief sinke-n-und tuet e Süüfzer. Sähnlech luegt si zum Fänschter us, ob ihre Ma no nid bald chömi. Aber no bevor er erschine-n-isch, chunt der Oberscht i d'Fänschternische. Si het grad gschpürt, daß syni Blicke mit nere gwüsse Manns-Brutalität i ihrem schöne Gsicht hei afah grabe-n-und sueche, und si het probiert, so guet wie müglech sech z'verschließe.
»Wei mer usrüte, was mer gsäit hei?« fragt der Oberscht mit boshafter Heiteri.
Da fahrt e schtolze Schyn dür ds Gsicht vo der Frou Elisabeth, und si antwortet ihrem alte, verwägene Fründ: »Was mer gsäit hei? – Wär het gsäit, Herr Lombach?«
Er het sech sälber müesse-n-ygschtah, daß wenn öpper di beide Junge-n-a-n-enandere greiset heig, är's gsi sygi, da är der Karludi zum Götti vom Jetti gmacht und ihm der Uftrag gä heigi, mit dem Jetti ga z'Bode z'schtelle wäge der Dissenterei und so wyters. Und daß bi allem däm sy alti Liebi zur Frou Elisabeth ihres Rölleli gschpilt het, wie hätt 214 er sech das welle-n-usrede? Aber er isch no geng nid dä gsi, wo gärn syni Fähler zuegit.
»Ja nu«, seit er e chly verläge, »gsäit« isch villicht chly viel gseit. Es isch halt i üsne Chinder errunne, was mer sälber nid hei la wachse.«
»Das will i ender la gälte«, meint d'Frou Elisabeth, »und drum wär' i der Meinung, mer sötte-n-is drüber freue. Was zsämeghört, chunt z'säme. Hei mer rächt ta, usenandere z'ha, was nid z'sämeghört het, so wei mer jitz dem andere nüt i Wäg lege-n-und dänke, wenn die zwöi z'sämechöme, so syg das der Lohn für di bravi Haltung vom Herr Oberscht i syne jüngere Jahre. Gäbet mer nume zue, daß Ech das scho lang vorgschwäbt het.«
»I merke scho«, wehrt sech der Oberscht, »Dir syt geng no di Glychi. Aber Dir wärdet mer jitz o nid welle-n-usrede, daß der Karludi Landorfer jedefalls vo syr Mama nid juscht isch gwarnet worde vor em Jetti Lombach. Und di Mama wäri, gloub', dank ihrne-n-Erfahrunge gar wohl im Schtand, ihrem Suhn begryflech z'mache, was es für ne jungi Tochter isch, sech e so lang la der Hof z'mache, ohni daß es zu mene-n-etscheidende Schritt chunt. Oder nit?«
»Wie wär's, Herr Oberscht«, meint uf dä Usfall hi di agfochteni Mama, »wenn Dir glägetlech würdet mit Euem Göttibueb rede? Dir verschtandet Ech neue besser druuf, e so mit junge Manne z'Bode z'schtelle-n-als i.«
215 Däm Scharmützel het ds Schletze vo der Hustüre-n-es Änd gmacht. Der Papa Landorfer isch erschine, und währeddäm er sech i d'Briefe vo sym Suhn vertieft het, isch d'Frou Elisabeth dene Herre ga ds Zächni reiche.
Zwüsche dene beide Vätter isch di ideali Syte vo der Sach nümme wichtig zur Sprach cho. Me het bloß no mit Resignation konschtatiert, daß di gägesytige Chinder verliebt syge, was aber erscht i zwöiter Linie vo Bedütung sygi. Der Oberscht het Ufschlüß und Garantiee verlangt, und der Papa Landorfer het gseit, me müeß halt luege, öb's z'mache sygi. I däm Ougeblick isch d'Frou Elisabeth mit mene Cabaret erschine-n-und het es Glesli vom Mehbessere-n-ygschänkt und Läckerli ufgschtellt. D'Läckerli het niemer gwürdiget, und der Wy hei si behandlet, wie wenn er nume für d'Ouge da wäri. Lang, lang hei si i d'Gleser ynegschtuunet und se nume so mit de Finger uf em Tisch umedräit. Na längem Schtuune seit der Herr Landorfer: »Es dunkt mi, es sötti z'mache sy.«
»Ja, mi o«, meint der Oberscht und läärt plötzlech sys Glas uf ei Schluck, »aber offe gschtande, troue-n-i halt dem Trybe vom Karludi nid rächt. Wo söll das use? Was het de mys Meitschi dervo, wenn dene Jünglinge der Schutz hinde-n-use geit und si de am Änd no i d'Schpinnschtube müesse? I möcht' 216 ihm halt doch d'Bedingung schtelle, daß er das Züüg ufgit.«
»Me cha ja mit ihm rede«, seit der Herr Landorfer, »aber – aber – – –.« Er het wohl gwüßt, öb der Karludi sech settigi Bedingunge würdi la gfalle-n-oder nid.
»Das nützt nid viel«, chunt jitz d'Frou Elisabeth ihrem Ma z'Hülf. »Ds Gschydschte-n-isch, mi laj se-n-afange hürate. Wenn er uf öpper lost, so lost er uf ds Jetti. Het er einisch sys Froueli, so mueß de ds Vatterland hinde-n-abnäh, und bis es ne de wieder achunt, gseht me de o besser, wo's use wott.«
»Jä – jä – jä«, proteschtiert der Oberscht. »Das isch es gfährlechs Manöver.«
»Me merkt, daß Dir nümme jung syd, Herr Lombach«, fahrt d'Frou Elisabeth furt. »Dir syd sünsch nid dä gsi, wo lang Garantiee gsuecht het. Meinet Dir öppe ds Blanche heigi meh Garantiee gha als jitze ds Jetti? Bi-n-ig Ech nid Garantie gnue für my Bueb? Er schlat mir na i allem, und es Bitzli vo der Rächtschaffeheit vo mym Ma wird er wohl o erwütscht ha.«
Uf das hi het me verläge glachet und es wyters Gsatzli gschwige.
»Allons«, schtüpft ändlech d'Frou Elisabeth wieder und chlemmt heimlech ihre Ma i Arm, »machet e keis Gchnorz! Me mueß öppis wage.«
217 »He nu, so wei mer«, meint der Oberscht, »aber itz möcht i halt doch no gärn wüsse vo wägem Chümi.«
»Äbe-n-äbe!« süüfzet der Herr Landorfer.
»E bhüet' is, es isch Saches gnue da«, tröschtet d'Frou Elisabeth, »mir zwöi hei z'erscht o nid großi Gümp dörfe näh, und es isch emel glych gange.«
Me isch du rätig worde, me well zum Grandpapa Vilbrecht und dert luege, was z'mache sygi.
No am glyche Tag isch ds Elterepaar a Chornhusplatz und het dem alte Herr Vilbrecht erklärt, es wäri Zyt, daß der Karludi würdi hürate.
»Co co co comment se marier – – – –?« het der Grandpapa afah raisonniere; aber sy Tochter het ihm schwarz uf wyß vorgrächnet, wie alt daß är sälber gsi sygi, wo-n-er ghüratet heig und wie alt sy Schwigersuhn gsi sygi und no dise-n-und jäne Bekannte. Jitz wäri füre Karludi e brillanti Partie z'mache. Das dörf me nid verpasse. Der einzig Haagge sygi nume dä, daß me nid gärn sy Bueb e so blutt ane schtelli, wenn doch d' Frou viel ybringi. Me syg's doch sym Name-n-o schuldig, nid e so armsälig ufz'rücke, und es sygi nid guet, wenn e so alles vo der Frou nache chömi.
Der Grandpapa het währed däm Aschturm geng mit dem Chifel gwaggelet, isch aber niene zum Wort cho. Und däwäg het sy Tochter mit ihm exerziert, 218 bis si-n-ihm het begryflech gmacht gha, für was me cho sygi.
Erscht, wo-n-er zum Büreau trappet isch und der Lade fyrlech abegla het, isch es schtill worde-n-i der Schtube. So lang dä Lade dunde gsi isch, het me müesse schwyge, sünsch hätti's de chönne fähle. Der Herr Vilbrecht het us eim Schublädli es Ryßblei füregsuecht und us mene-n-andere nes gheimnisvolls Buech, i däm für di sächs Buebe Landorfer keini Hyazinthe, aber derfür anderi Andänkeli gsi sy. Nadäm er e Zytlang d'Nase-n-i das Buch gschteckt und füretsi und hindertsi drinn ume bletteret gha het, luegt er plötzlich ume-n-und fragt:
»Est-ce qu'elle est jolie?«
So verwunderlech di Frag gsi isch, so het si doch wie-n-e Sunneschtrahl i ds Härz vo de-n-Eltere zündtet. »Aha«, hei si Beidi dänkt, »es het emel möge-n-ahänke«, und d'Frou Elisabeth het gseit: »Elle est bijou.« Währeddäm jitz der Grandpapa abgsässe-n-isch, für uf mene Blatt Papier verschideni Additione, Subtraktione-n-und Divisione dür sächs vorz'näh und der Papa Landorfer mit ergäbener Andacht und Geduld sech usdänkt het, was under der pelzverbrämte Jakobinermütze vor sech gangi, isch sy Frou us der Schtube verschwunde. Si isch i ds Karludis Schtube-n-ydrunge-n-und het dert richtig gfunde, was si gsuecht het; es 219 Daguerrotyp vom Jetti. Im Triumph het si's abebracht und 's bi der nächschte-n-Underbrächung vo der Rächnerei ihrem Papa under d'Nase gha: »La voilà.«
Dem Grandpapa Vilbrecht isch e so-n-es Daguerrotyp e-n-ergerlechi neui Erfindung gsi. Mit mene bitterböse Gsicht isch er dermit a ds Fänschter füre gange, het das Portrait agluegt, vo vorne, vo linggs, vo rächts und vo hinde-n-und gseit: »Mais, was isch das Dumms? Je ne vois rien du tout.«
D'Frou Elisabeth het wohl gwüßt, daß ihre Papa mit settige Sache-n-äxpräß geng e chly dumm gmacht het. Si het ihm ds Daguerrotyp e so häregha, daß er ds Bild het müeße gseh. Aber er isch derby blibe: »Je ne vois rien. – Afin, vous me la présenterez aussitôt qu'elle sera de retour. – Est-elle gentille?«
»Elle a beaucoup de grâce, elle est gentille, pieuse et à la fois amusante«, het d'Frou Elisabeth grüehmt. Und dermit het si dem Grandpapa zum Etschluß ghulfe. Er het du gseit, er heig doch viel Längizyti, bsunders albe-n-im Summer, im Oberried. Da tät's ihm doch wohl, e so nes heiters und doch duuchs Wäse-n-um sech ume z'ha. Und so isch du usgmacht worde, me söll se la hürate. Är, der Grandpapa, welli de für ds Nötige luege, under der Bedingnng, daß si ihn i ds Menage nähme.
220 Me isch dür dä Etschluß sehr erliechteret gsi. Me het vermuetet, der Oberscht Lombach wärdi nid viel dergäge ha, da ja d'Nächi vom Herr Vilbrecht dem Karludi ender wärdi guet tue. Was di Junge derzue wärde säge, het na damaligem Bruuch niemer gfragt.
Es paar Tag druuf isch ds Elterepaar Landorfer ga Rychebach gfahre, wo me zu allsytigem Wohlbehage beschlosse het, ds Jetti uf e Früehlig hei z'reiche. Bis dahi het alles no sölle Gheimnis blybe. Ds Jetti het o nüt sölle-n-erfahre, damit es emel ja no z'grächtem vo sym Gänfer-Ufethalt profitieri und nid öppe dür vorzytigi Präokkupation us em Hüsi bracht wärdi. Und so het me du natürlech o der Karludi müesse-n-im Ungwüsse la. Wär meh glitte het, di beidsytige Mamane-n-under der Muulschperri, wo me-n-über se verhänkt het, oder di beide Junge vom Warte chönnt me sech frage; i gloube-n-aber, di Junge heige's liechter ertreit, will si beidi no gar nid g'ahnet hei, wie nach daß d'Erfüllung vo ihrne Tröume düre-n-elterleche Bschluß g'rückt worde-n-isch.
Nid lang na der Verabredung z'Rychebach hei di politische-n-Ereignis d'Ufmerksamkeit nid nume vom Karludi, sondere vo allne Herre so uf sech zoge, daß me-n-einschtwyle nid Zyt gfunde het, ds Jetti ga z'reiche. Der Regierung isch ds burgerleche 221 Prinzip i der Gmeindsorganisation e Dorn im Oug gsi. Drum het si dür ihre Machtschpruch Ywohnergmeinde gschaffe-n-und drüit, se uf Chöschte vo de Burgergmeinde mit dem nötige Sackgäld z'versorge. Das het du aber d'Bärnburger nid übel i d'Sätz bracht. Si hei proteschtiert und a nere sibechöpfige Kommission der Uftrag gä, mit allne Mittel Rächt und Eigetum vo der Burgerschaft z'verteidige.
Sobald das der Regierung bekannt worde-n-isch, het si, für emel ja ne zwöite Schtäcklichrieg z'verhüete, dür ne wytere Machtschpruch di burgerlech gsinneti Bürgerwacht ufglöst.
Grad sövel het es no bruucht, für dem Karludi und syne Kamerade-n-ihri romantisch-patriotische Härz zum Überloufe z'bringe. D'Töubi vo de-n-alte Herre het ihrem Füür no gschaltet, und d'Bedächtigkeit vo de Sibener, wie me de Mitglider vom burgerleche Landesverteidigungsusschuß gseit het, het se zu sälbschtändigem Dryfahre greizt. Di übersünige, junge Lüt hei sech am Tag na der Uflösung vo der Bürgerwacht versammlet, und zwar i ds Karludis Schtube, am Chornhusplatz. Währed der Grandpapa Vilbrecht schlaflos i sym Bett gläge-n-isch, e neue Kompromiß mit de Zytlöufte gschlosse-n-und sech mit schier jugedlecher Phantasie vorgschtellt het, wie schön es de wärdi sy, wenn einisch wieder e jungi, luschtigi Frou Läbe-n-i ds 222 Oberried bringi, sy di hitzige Patriote-n-uf de Fueßschpitze d'Schtäge-n-uf düßelet und hei zu syne Höupte bis über Mitternacht use bluetigi Reaktion verabredet. Ds erschte praktische-n-Ergäbnis isch e Deputation zum alt-Schultheiß gsi, däm me-n-als Präsident vo de »Sibener« het welle ga syni Dienschte-n-abiete.
Scho am andere Morge sy der Karludi und der Lentulus im »Boumgarte«-n-erschine-n-und hei der alt-Schultheiß über d'Absicht vo de »Sibener« interpelliert. Der Bscheid isch aber nid gar usgiebig gsi. Ds einzige, was si mit Sicherheit us em Herr Fischer hei chönne-n-usebringe, isch gsi, daß di Herre-n-offebar a gar nüt anders als a ne papierige Chrieg dänkt hei. Der alt-Schultheiß het dene Beide bald a de Gsichter abgläse, daß si mit sym Bscheid nid zfride gsi sy, und jitz het är sech a z'interpelliere gmacht.
»Dir schynet mer nid yverschtande z'sy mit üsne-n-Intentione?« het er gfragt.
Der Karludi het g'antwortet: »Mer wette-n-is da drüber e keis Urteil erloube; aber mer hoffe, der Ougeblick wärdi bald cho, i däm e neui Gwaltmaßregel vo der Regierung is ds Rächt git, der Gägeschtoß z'füehre-n-und wieder z'näh, was me-n-is gschtohle het.«
E länge, verwunderete Blick het der Wortfüehrer 223 troffe. Der alt-Schultheiß het der Chopf gschüttlet und wyters gfragt:
»Ja, wie schtellet dir ech das vor?«
Jitz hei si müesse-n-userücke.
»Mir schtelle-n-is halt vor«, seit der Karludi, »uf em sogenannte Rächtswäg richti me gäge d'Willkür vo der Regierung doch nüt meh us.«
»Das isch sogar sehr wahrschynlech«, seit der Herr Fischer halblut für sich.
»Und da me wohlwyslech d'Burgerschaft etwaffnet het, so sy mer etschlosse, uf ne-n-anderi Manier derfür z'sorge, daß me grüschtet sygi, wenn's zum Usserschte cho sötti.«
»Nämlech?«
»Mer hei i aller Schtilli Lüt gworbe-n-und verfüege bereits über nes reschpäktabels Kontingänt, das uf e-n-erschte Wink a verschidene Punkte wird under d'Waffe trätte.«
»Under d'Waffe? – Wo nähmet dir d'Waffe här?«
»Es isch für ds Nötigschte gsorget, und der Räschte wärde mer de im Züghus finde. D'Munition ligt o parat. Mer hei d'Schlüssel zu dere-n-i der Hand, die synerzyt für d'Bürgerwacht isch bschtellt worde. Alli, wo drum wüsse, sy-n-is eidlech verpflichtet.«
Znr Beschtätigung vo däm, was der Karludi gseit het, zieht der Lentulus Lyschte-n-und Plän 224 füre-n-und schpreitet se vor em erschtuunte-n-alt-Schultheiß us. Ohni e Blick dry z'tue, leit der Herr Fischer di Papier z'säme, git se dem Lentulus z'rück und seit: »Dir söttet besser wüsse, was i vo settige Sache dänke. I ha's bi mym Rücktritt öffetlech gseit, und derby blybe-n-i. Mer wei luege, was uf em Bode vom Rächt für üsi Sach z'mache-n-isch. Richte mer nüt us, so blybe mer, was mer jitze sy: eifachi, schtilli und gwüssehafti Bürger. Villicht wird e schpäteri Zyt is einisch Grächtigkeit la widerfahre. Machet, was dir weit, i cha-n-ech nüt verbiete; aber wenn i grad es Kaminfüür da hätti, so würd ig ech rate, di Papier dry z'wärfe.«
Wie bschütteti Pudle sy di beide junge Manne mit däm Bscheid hei gange. Mit däm isch dem Karludi wieder e Bitz Halt verlore gange, und das Mal e wichtige. Wohl isch ihm no einisch i Sinn cho, i was für Punkte der alt-Schultheiß mit der Frou Ryhiner und also o mit dem Jetti überygschtimmt het. Aber er isch scho z'tief i syni eigete Plän verhänkt gsi, als daß er no ne-n-anderi Meinung hätti la gälte. Und ds Jetti! Wär het ihm überhoupt derfür bürget, daß er's je wärdi übercho? Wie-n-e wüeschte Qualm isch der Groll gäge-n-Oberscht Lombach vo neuem i-n-ihm ufgschtige. Scho bald na der Muschterig uf der Thuner-Allmänd het er d'Sünd, vo der Unzufrideheit vo einzelne 225 Soldate z'profitiere, begange-n-und gwüßt, ihri ougeblicklechi Verschtimmung gäge-n-Oberscht i nes Mißtroue gäge di neui Regierung z'verwandle. Er het se-n-i ds Netz zoge-n-und het mit syne Gsinnungsgnosse nes Muttfüür agmacht, desse Rouch sys ganze, innere Läbe je länger descht meh verpeschtet het. Schwär het er dranne treit, daß er mit syne-n-Eltere-n-übereggs isch gsi, schwär am Gfüehl, daß syni Absichte-n-im Gägesatz zu ds Jettis reiner Seel gschtande sy. Aber das alles het er sich sälber nie welle zuegä. Wie-n-es Laschter het ne sys egoischtische-n-Ideal bändiget, und drum isch sys Bätte geng ohni Antwort blibe. Mit geng größerem Fatalismus isch er i syni Undernähmunge-n-yne grönnt. Je länger, descht meh het er di neui Regierung mit ihrem Ahang ghasset, will si ihn und syni Kamerade-n-um ne glänzendi, traditionelli Karriere bracht het. Und verachtet het er Alli, wo sech mit der neue Zyt uf fridlechem Fueß hei welle-n-abfinde.
De-n-Eltere-n-isch der Usdruck vo dür allmähleche-n-innere Zerschtörung nid etgange, und i-n-Angscht und Chummer hei si dänkt, wenn ds Lombachs doch um ds Himmels Wille nume würde fürers mache. Aber dert het eis Hindernis ds andere-n-abglöst, und di ersähnti Reis ga Gänf isch erger vertröhlet worde-n-als hüttigstags e Prozäß.
226 Mit verwägene Gedanke-n-i der Bruscht und gladene Pischtole-n-under de Chuttesäcke-n-isch a mene trüebe Summerabe der Karludi über d'Neubrügg use. Es het gwätteret gha der sälb Tag, und e glychmäßigi, schtahlblaui Wulkedechi het der ganz Himmel deckt. Aber juscht, wo-n-er über di alti Brügg gange-n-isch, het d'Sunne-n-ob em Undergah e großi Bresche-n-i d'Wulkewand grisse-n-und mächtigi Gluetschtröm verschüttet. D'Aare-n-isch gsi wie-n-e Fluß vo glüejigem Yse, daß me schier nid het chönne dry luege. Und über alli Wälder z'beidne Syte-n-isch e guldige Dusem cho, währed i der Nächi di grüene Matte glüüchtet hei wie Fälder vo luter Smaragd und Diamante. Undehär Wohle, i der Tiefi, wo d'Aare-n-am dämmerig violette Waldbord vo der Schtürlere vorbyruuschet, isch alles i purpurfarbigem Dunscht verschwunde.
Da het der Karludi doch en Ougeblick müesse blybe schtah. Er luegt dür d'Wandlücke vo der Brügg i di Abedpracht und luegt i d'Wälle-n-abe, und dür ihres Ruusche düre ghört er vo der andere Syte ds Fyrabeglüt vo Brämgarte. Wie das fridlech und fründlech tönt! Dem Karludi chunt i Sinn, was er dem Jetti het gschribe gha. Es isch ihm, wie wenn er sötti umchehre. So lang es glütet het, isch er nid vom Fläck cho. Er het sech bsunne, bsunne. – Da ghört me plötzlech nume no d'Wälle 227 ruusche, und dermit rünnt's wie ne chalte Tschuder über d'Landschaft. D'Sunne-n-isch versunke gsi, und der Karludi erwachet wie us mene Troum. Juscht wott er sech wieder uf e Wäg mache, da schteit Eine näbe-n-ihm, e verwahrlosete, uheimelige Kärli, und redt ne-n-a: »Guete-n-Abe, Herr Hupme.« Jitz isch's mit dem Bsinne-n-usgsi. Der Karludi het eine vo syne Mitverschworene näbe sech gha und het mit däm wyters müesse.
I der Pinte, änet der Brügg, sy-n-ere no Zwee gsässe, wo derzue ghört hei. Si hei sech dem Karludi welle-n-aschließe. Aber er het se gheisse hundert Schritt vorusgah, damit das Trüppeli niemerem uffalli. Ob der Hahle hei si abboge-n-und sy uf em Fueßwäg gäge Wohle zue gange. Aber hienache dem Dorf sy si dür nes schmals Wägli der Bärg uf und du zwüschem obere-n-und dem undere Dorf düre gschländeret, jede für sich allei. Wo der Karludi us em Wald füre chunt, gäge ds obere Dorf zue, het's scho e chly gfyschteret gha. Der Himmel isch no ganz deckt gsi. Nume grad hert obem düschtere Bannholz isch e länge, gäle Schtreife düregrisse gsi, vor däm di schwarze Tanneschpitze sech scharf abzeichnet hei. Dert usse, ufem einsame Bödeli ob Wohle, isch e chlyne Burehof, wytab vom Wäg und hert am Wald anne. Uf dä isch der Karludi zuegschtüüret. Öppe hundert Schritt hienache zieht sech 228 e Läbhag der Guetsgränze na. Dert derhinder isch verabredungstreu Eine gschtande. Me hätti ne gar nid gseh, wenn me scho hert a-n-ihm vorby cho wär. Im Gschtrüpp näbe sech het er di gladeni Flinte verschteckt gha. Ohni d'Hand dervo z'la isch er jedesmal, wenn er Eine-n-über ds Fäld het gseh cho, us em Zuun fürecho und het halblut gfragt:
»Wo us Mano?«
»I schwarze Wald«, hei di Ygweihte g'antwortet, und de het er se la passiere.
Hätt' Eine sech dür ne lätzi Antwort verrate, so hätt's ihm chönne fähle.
Der Karludi het mit der Schildwacht es paar Wort gwächslet, und du isch er, schtatt grad zum Hus, i der Dämmerung no der March na gschliche, gäge-n-obere-n-Egge vom Bannholz, vo dert i Wald yne, i Grabe-n-abe, wo sech änet dem Hus gäge d'Aare-n-abe zieht, und het gluegt, ob alli Schildwache-n-uf ihrne Pöschte syge. Da-n-er alles a sym Platz gfunde het, isch er vo der Waldsyte gäge ds Ghöft zue und het am Schpycher drü mal der Schueh über d'Schwelle gschleipft. Uf das hi het me-n-ihm ufta, und er het di meischte vo syne Manne bereits versammlet gfunde. Si sy uf Seck, Fesser und Trög ghocket und hei dem Herr von Lentulus zuegluegt, wo mit dem Houptme Wyttebach bi nere Latärne di ygloffene Brichte-n-erläse het. Di meischte 229 Teilnähmer vo dem nächtleche Rapport sy usdienti Soldate-n-oder Underoffizier gsi. Jede het irgedwo i der Umgäged sys Trüppeli organisiert gha, und hütt hei si sölle d'Befähle für di planeti Überrumpelung vom Züghus cho etgägenäh. Der Tag isch no nid usgmacht gsi. Me het vorlöufig nume d'Konzäntration uf d'Schtadt berate-n-und ne Wysung gä, wie si's sölle-n-achehre, für, ohni ufz'falle, bewaffnet yne z'cho. Eine nam andere het g'mäldet, wie viel Lüt er zwäg heig und was ihm öppe no fähli a Waffe-n-und Munition. Währeddäm der Herr vou Lentulus sech houptsächlech mit dene Rappört beschäftiget het, hei der Karludi und der Houptme Wyttebach d'Etwürf zu Proklamatione dürgange-n-und ihri Meinung drüber ustuuschet. Druufhi het der Lentulus e Plan uf em Tisch usgschpreitet und alli gheisse zueche cho, für a mene jede z'zeige, wo-n-er de düre söll. Wo si am beschte dranne sy, chlopfet's drümal a der hölzige Dili. Flugs isch d'Latärne glösche gsi, und i der Toteschtilli ghört me nume no ds Chräschle vo de Papier, wo der Herr von Lentulus zsämewüscht und i Sack schtoßt.
»Was isch?« fragt der Karludi. Und dür nes Loch i der Dili antwortet e Schildwach, wo im Dach obe-n-usgugget het: »Es isch öpper umewäg. I ghöre loufe.«
Lang, lang isch es muusschtill blibe, so daß me der Chänel het ghört tropfe.
230 Ändlech wird öppis gchüschelet, und du isch öpper use, um e Schpycher ume düüsselet und verschwunde. Erscht na nere halbe Schtund öppe ghört me ds verabredete Chraue-n-a der Schwelle, und der Usgschickt isch cho mälde, er heig niene nüt Verdächtigs gmerkt. D'Latärne-n-isch wieder azündtet worde, und d'Inschtruktion het wieder agfange. Si het under allerlei Frage-n-und Erörterunge furtduuret bis über Mitternacht use. Me het e neue Rapport verabredet, und du isch me-n-ufbroche. Alli paar Minute het me-n-eine-n-usegla, und z'alleriletscht sy di drei Herre gange.
Es isch schtockfyschteri Nacht gsi und e liechte Landräge-n-isch nidergange. Si sy dem Wald na, vo Schildwach, zu Schildwach, und hei se-n-etla, und du sy si sälbdritt gäge d'Hahle zue, wo si bim Fründ Lentulus der Räschte vo der Nacht hei welle verbringe. Ihre Wäg het se der Aare na gfüehrt. Öppe-n-e Chilchsturmhöchi geit er hert überem Wasser a mene felsige Bord düre. Wilds Gschtrüpp git ihm rächter Hand es natürlichs Gländer, dür das me-n-aber mit der gröschte Liechtigkeit cha i d'Aare-n-abe pürzle. Linggs zieht sech ds Bord dür schtotzigi Halde-n-ufe, die teilwys mit Wald deckt sy. Zu gwöhnleche Zyte-n-isch dert ussert öppe dene Holzer-Buebe kei Möntsch z'nacht düregange. Aber für di Komplottherre-n-isch es juscht der gäbigscht Wäg i 231 d'Hahle gsi. Si hei ne-n-afange gkennt und sech o z'nacht ganz guet düregfunde. Aber hinecht isch er no bsunders gfährlech gsi, will me-n-i der Fyschteri d'Escht nit gseh het, die, vom Räge schwär, drüber yne ghanget sy.
Der Lentulus und der Karludi sy Arm in Arm vora, und der Houptme Wyttebach het sy Haaggeschtäcke dem Lentulus i Arm ghänkt, will er d'Gäged am wenigschte gkennt het. Der Karludi isch neue-n-i syne Gedanke bim Jetti gsi und het nid viel gseit. Der Wyttebach het hie und da über ne nasse-n-Ascht ufbegährt, wo-n-ihm, vo de Vordere zrückboge, i ds Gsicht gfloge-n-isch, währed der Lentulus sech drüber luschtig gmacht het.
»Warum isch ächt der Holzerköbel nid erschine dä Abe«, fragt der Lentulus.
»Äbe frage-n-i mi o«, antwortet der Wyttebach. »I ha ne hütt i der Schtadt gseh, bi der Poscht.«
»Ja, i weiß scho«, seit der Karludi, »er het e Brueder bi der Poscht, und däm mueß er albeneinisch ga hälfe.«
»Das gfallt mer äbe nid rächt«, meint der Lentulus, »vowäge-n-i troue däm vo der Poscht nüt.«
Druuf sy si wieder schwygsam wytergange, nume no mit dem Sueche vom Wäg beschäftiget. Da – es isch a nere ganz änge-n-und bsunders fyschtere Schtell gsi – ghöre si plötzlech Schritte vor sech. 232 Wie uf Kommando schtande si alli drei schtill und lose. Aber bevor nume-n-eine nes Wort het chönne säge, fallt us allernächschter Nächi der gräll Schyn vo nere Bländlatärne-n-uf se. Ohni e Ton vo sech z'gä, füehrt der Lentulus mit sym Schtäcke-n-e wuchtige Hieb gäge d'Latärne, so daß si verschmätteret a Bode fallt. Völlig erblindet vo däm churze Bländschtrahl und der neue Fyschternis, hout o der Karludi instinktiv dry, wird aber vo nere ruuche Hand a der Gurgle packt und i ds Gschtrüpp z'rückgworfe.
Rätsch – chnätsch – tätsch! Es Chraue-n-am Bode-n-ume. Es Chräschle-n-und Bräche vo Escht und es Gluntsche vo Schteine-n-i der Aar unde. Das isch d'Sach vo-n-es paar Sekunde gsi. Und druufhi ghört me flüchtigi Schritte. Keine het me gwüßt, wo syni Kamerade sy und wär näbe-n-ihm schteit. Me het der Ate verha, für z'lose, wär und was umewäg sygi. Jede-n-isch vom Gedanke glähmt si, es syg eine-n-i di ryßendi Aare-n-abe gfalle, wo jedi Rettung unmüglich gsi wär. Keine het z'erscht welle Lut gä, für sech ja nid z'verrate. Vowäge, daß me's mit Schpione z'tüe heig, hei si grad gwüßt.
Der Karludi isch würklech dür ds Gschtrüpp use gfalle gsi; aber er het sech a mene-n-Ascht chönne ha, göb daß er a ds Wasser cho isch. Chrampfhaft het er sech a sy Ascht gchlammeret und mit de Füeß feschtere Halt gsuecht. Es isch lang gange, bis er 233 sech trouet het, ufe z'chlättere. Er het gwüßt, daß jede trüegerische-n-Ascht sy sichere Tod het müesse wärde.
Dobe hei sech ändlech der Wyttebach und der Lentulus erchennt, nadäm sie enandere-n-e Zytlang mit ufzogene Schtäcke gägenübergschtande sy. Ohni e Name z'nenne, hei si jitz i ds Gschtrüpp grüeft: »Wo bisch? Hesch di?«
Schtatt z'antworte, isch der Karludi langsam und mit gröschter Müej usegchlätteret und ändlech am Wäg abgsässe. Jitz erscht sy di Drei zur Überzügung cho, daß si allei syge. Si hei dem erschöpfte-n-und zimlech übel zuegrichtete Karludi wieder ufghulfe, hei ne zwüsche sech yne gnoh und sy no mit größerer Sorgfalt als vorhär wyters, bis si ändlech zur Hahle cho sy.
Bim Liecht het me du feschtgschtellt, daß der Karludi a sym Hals es paar bedänklechi Abdrück vo demokratische Fingerschpitze gha het und überhoupt arg verschunte gsi isch. Er het no dütlech dä chreftig Griff gschpürt und ihm isch gsi, er müeßti di Hand scho kenne. Er schtuunet nache, und ändlech seit er: »Es sy zum Teil Finger gsi ohni Negel.« – »He z'donschtig, i weiß, wär das isch«, rüeft plötzlech der Lentulus und schlat sech mit der Hand vor d'Schtirne, »das isch der Bärewirt vo Meichilche. – Da sy di Holzere derhinder. Die sy wahrschynlich by ihm 234 gsi; denn es sy ihrere zwee oder drei gsi. Und wär wett der Wäg besser kenne-n-als di Holzere?«
»Drum, drum«, meint der Houptme Wyttebach, »jitz begryfe-n-i, daß er nid cho isch, der Holzer-Köbel.«
»Ja, das gschpasset aber nüt«, seit der Karludi. »Da frage-n-i mi, ob mir nid hie beobachtet wärde?«
Und chuum het er däm Verdacht Usdruck gä gha, so ghört me ne Türe-n-und druufhi schlychendi Tritte-n-im Gang.
Zu andere Zyte hätti sech niemer im Bett umdräit wäge däm Lärmeli; aber i der sälbe Nacht het jedi Muus d'Ufregung gschteigeret. Der Herr von Lentulus isch ufgschprunge gsi und wott ga luege, was los syg, da geit d'Türe-n-uf, und der Herr Rittmeischter schteit da, ds Liecht i der zitterige Hand, und fragt mit Glotzouge: »Aber zum Kuckuck! Kinder, was tut ihr denn da?« Er isch würklech ds Bild gsi vo mene Geischt us em vorige Jahrhundert, dä guet alt Ma i sym schröckleche Schlafrock, mit sym ehrwürdige Zopf über e Rüegge-n-ab und de blutte Füeß i de Schlarpipantoffle. Der Papa Lentulus isch i d'Plän vo dene Herre meh oder weniger ygweiht gsi. Er het se zwar nid billiget, aber d'Satisfaktion drüber, daß wenigschtes öppis gäge d'Demokratie gangi, het ne chly dermit versöhnt. 235 Chrümmer und schlächter het's i syne-n-Ouge mit der Wält ja nümme chönne cho.
Sy Suhn het ne-n-a Tisch zoge-n-und ihm erzellt, was gange sygi. Da het der Papa du doch es längs Gsicht gmacht. Er het d'Händ uf d'Chneu gschtützt und es Zytli undere Tisch gluegt. Bis dahi het er neue d'Sach nid e so ärnscht gnoh. Er het dem Trybe vo dene junge Herre zuegluegt, wie me-n-öppe-n-a mene Schpil zueluegt. Aber jitz, wo alles het afah Form und Wäse-n-übercho, isch's ihm doch uheimelig worde. Ändlech seit er: »Kinder, die Sache sieht schlimm aus. Jetzt gilt's entweder rasch zuhauen und die Demokratenbagage über'n Haufen werfen oder zusammenpacken und das Weite suchen.«
Das het dene junge Herre hingäge doch du zue pessimistisch gschine.
»Ich fürchte«, het der Herr Rittmeischter wyter gseit, »man kommt euch zuvor. Ihr habt noch keine rechte Grundlage. Es fehlt noch an der genügenden Zahl zuverlässiger Kerle. Womit wollt ihr euch zur Wehr setzen, wenn sie euch mit Truppen auf den Leib rücken, bevor ihr konzentriert seid?«
Der jung Herr von Lentulus het sy Papa dermit welle beruehige, daß gägewärtig ds bärnische Militärwäse für di politische Vorgäng zerrüttet sygi und daß es a Offizier fähli, die zuglych populär und tüechtig syge. Übriges wärdi e große Teil vom Volk, 236 däm's underem alte Regimänt lang wohl gsi sygi, sech uf der Schtell uf ihri Syte schla. Aber je meh der alt Herr drüber nachedänkt het, descht meh het er ds Vertroue-n-i d'Gägerevolution verlore. Es isch ihm es frömds Gebiet gsi, i däm er sech nid het chönne z'rächt finde. Albe-n-einisch het er de sy Suhn e so eigetümlech agluegt und schier füechti Ouge-n-übercho. Me het ihm wohl agseh, daß ihm di Sach schwäre Chummer macht.
Aber, schtatt ihm z'lose, hei sech di junge Herre-n-etschlosse, vo jitz a bi-n-enandere z'blybe-n-und sobald wie müglich losz'schla. Grad am andere Morge, hei si usgmacht, welle si Lüt i Eichbärg und ga Toffe schicke mit Befähle zur Konzäntration. 237
X.
Me suecht am Glasbrunne Lorbeere-n-und findt Bachbumele. Es geit überhoupt allerlei lätz.
Im Schloß Rychebach het vo der Frou Blanche bis zum letschte Chuchimeitli, ja sogar bis zum Güeterbueb i der Schüüre-n-äne, alles i feschtlecher Schtimmung glüüchtet. Der Äßtisch isch mit Blueme garniert worde-n-und us der Chuchi sy di herrlechschte Düft dür ds Hus uf gschtige. – Me het uf dä Abe ds Jetti erwartet. Ändlech – ändlech het sech der Papa uf e Wäg gmacht gha ga Gänf. Er het syni beide Buebe mitgnoh. Und hütt bim 238 Zabe het sech d'Familie na länger Trennung zum erschte mal wieder vollzählig ume Tisch sölle versammle.
I de letschte Sunneschtrahle-n-isch di vollpackti Reisgutsche vo Gümmene här der Schtutz ufgschnaagget, und ds Jetti het's vor Ungeduld nümme bha. Es isch mit syne Brüeder näbem Wage här gloffe, für syni schtyfe Glider e chly z'schtrecke, und mit großem vätterlechem Wohlbehage het der Herr Oberscht sy graziös ufblüiti Tochter gschouet. Es het ne nüt greut, daß er ds Jetti ga Gänf het gschickt gha; er het im Gägeteil gfunde, es heig i jeder Hinsicht gwunne. Aber ds Schönschte-n-a-n-ihm, der Usdruck, isch jedefalls nid der schtränge Gänfer Erziehung gsi z'verdanke, sondere de-n-Eröffnunge, wo der Papa dem Jetti scho ds Gänf gmacht het. I Gedanke-n-isch es scho lang daheim gsi, im Salon, im Gartecabinet, i syr Räbloube, a der Aare, im Brämgarte, i der Schoßhalde, überall im intimschte Gschpräch mit dem – Karludi. O wenn es nume hätti chönne flüge! D'Gutsche-n-isch ihm vo Schtund zu Schtund meh zur Galeere worde, und a jedem Schtutz het's ihn's dunkt, es sött ga schtoße. Ja, wenn me-n-a mene-n-Ort e Halt gmacht het, so het's de Roß chier nid möge Zyt la für der Haber z'cheue.
Es het scho g'nachtet, wo si bi Frouechappele wieder i Wage-n-ygschtige sy, für jitz ändlech i mene 239 brave Trab gäge Brünne zue z'fahre. Vermuetlech hei sech d'Gedanke vo dene Passagier geng meh uf ds vorschtähnde, solide Bärner-Zabe-n-und uf di duftige, ruuche Lylache vo de früsch azogene Bett konzäntriert, da haltet nudereinisch d'Gutsche bi de-n-üsserschte Böum vo der Murteschtraß, dert ufsehär Weyerma'shus.
»Was isch? – Was git's? rüeft der Herr Oberscht dem Gutschner zue. Me ghört öppis wie Schritte vo mene große Huufe Lüt.
»I cha nid fahre«, seit der Gutschner.
»Um Gott's Wille! Was isch? – E Huufe Militär! – Was mache die da?« so tönt's i der Gutsche. Und juscht wott der Oberscht Lombach, däm e düschteri Ahnung dür d'Haar gfahre-n-isch, der Gutscheschlag uftue, für ga z'luege, was es gäbi, da zündtet öpper mit nere Latärne-n-i d'Gutsche-n-yne.
»Wär isch i däm Wage?« fragt me.
Der Oberscht Lombach kennt di Schtimm und fragt: »Syt Dir da, Herr Houptme Chittig?«
»Ja« het's gheisse.
»Was mueß das gä, da?« Me ghört dem Oberscht Lombach sy Name nenne-n-und druuf abe ne Schtimm:
»Dir chönnet wyterfahre.«
Der Wage rollet a mene Piquet Scharfschütze vorby und verschwindet im Fyschtere.
240 Der Houptme Chittig het Befähl gha, mit syr Kompagnie der üsser Teil vom Brämgartewald abz'sueche-n-und sech de gäge d'Neubrüggschtraß zrückz'zieh. Di Expedition het de Verschworene vom Bannholz gulte, die sech angäblech di Nacht bim Glasbrunne hei sölle versammle, für de gäge d'Schtadt z'operiere.
Bis jitze hei di usgschickte Patrouille nüt gwüßt z'mälde. Wohle-Brügg het's ds sältmal no keini gä, über die der Find hätti chönne-n-amarschiere, und so het sech der Houptme Chittig etschlosse, mit syr chlyne Heeresmacht vom Bätlehäm-Egge här diräkt uf e Glasbrunne zue z'marschiere. Mit großer Vorsicht isch me düre Wald vorg'rückt. Niemer het sölle ds Muul uftue, damit me sech nid verrati. Me het gar nüt Verdächtigs gmerkt, bis me-n-a Hasliwäg cho isch. Da chunt e-n-Usschpäher zrück und mäldet, me ghör se bim Glasbrunne. Und richtig, der Houptme Chittig ghört mit eigete-n-Ohre Schritte-n-und ds Chlevele vo Waffe. Uf der Schtell lat er d'Tête vo syr Kompagnie halte, und – schlädäräpätsch! pütsche di Hindere-n-a di Vordere, bis alles a mene dicke Chlumpe schteit.
Es het gulte d'Schtadt Bärn vor mene-n-Überfall z'rette. Isch das dem Houptme Chittig grate, so het er sys Dänkmal uf der Plattform sicher gha. Wenn er jitz hie di ganzi Verschwörerbande chönnti umgarne-n-und i Glasbrunnesumpf jage!
241 Er füehrt di ganzi Kompagnie ussehär dem Hasliwäg so wyt gäge d'Aare zue, daß er völlig vom Aarebord här het chönne der Find uf e Glasbrunne zue trybe. Mit vielem Chüschele-n-und Müpfe het me di eiglidrigi Linie härgschtellt. Mit underdrücktem Zuerüefe het me di Linie-n-i Bewegung gsetzt, und bim Vorrücke het si sech nah-ti-nah i ne Schwarm verwandlet, will me bald d'Solidität vo de Tschaggo a Tanne-n-und Bueche probiert het und halbdotzeswys i d'Brambeerischtude-n-ynetrohlet isch. Obe-n-am Bord vom Glasbrunnegrabe ghört me plötzlech vo änenache halbluti Schtimme: »Si chöme, si chöme. Losit, wie's räblet! Söi mer schieße? – Wo söu me da schieße, we me nid d'Hang vor em Muu gseht! – Nüt da schieße! – Mit dem Bajonett hinger se!«
Unwillkürlech isch d'Kompagnie Chittig i ds Schtocke cho. E Momänt isch es toteschtill worde, und druuf gället, scho meh wie-n-e Verzwyflungsschrei, vo der andere Syte der Ruef düre Wald: »Haut! Wär da?«
Da donneret der Houptme Chittig i d'Fyschternis yne: »Hie Bärn, hie Rächt!«
»Potz Tüüner!« antwortet's vo änenache, »das sy se, si chöme.« Und us em Lärme z'schließe, sy o dert verschideni Bärnerschädle-n-am Burgerholz probiert worde.
242 »Uf se mit Grien!« hei dem Houptme Chittig syni Manne brüelet und hei sech ds Bord abgschtürzt.
Und wieder ghört me vom Find här e Schtimm: »Haut! – Wartit mer! Myner Schueh! – I ha myner Läderschueh verlore.«
Göb me nume rächt Zyt gfunde het z'lache-n-über dä Jammer, verratet der Lärme, daß o d'Kompagnie Chittig i de Bachbumele-n-aglanget isch. »Tätsch, tatsch, plattsch, pätsch! isch es plötzlech losgange, und richtig hei emel es Dotze Scharfschütze d'Verfolgung baarfueß müesse furtsetze. Aber si isch trotz allne Hindernis und der chrisdicke Fyschternis übere Drackaugrabe-n-und übere gschuntne Hubel bis a d'Neubrüggschtraß tapfer düregsetzt worde. Dert ändlech het me di Fliehende möge »ebsie« und het du etdeckt, daß es e Patrouille gsi isch, die vo der Neubrügg här het sölle ga d'Verschwörer sueche. Me het du gfunde, es syg bi der Fyschteri und baarfueß i de Brambeerischtude neue nid guet z'mache, bis morn wärde si öppe wohl no warte, und isch hei marschiert.
Aber scho vor Sunnenufgang het me d'Mannschaft wieder ufgjagt und d'Expedition erneueret, das mal mit dem Befähl, über d'Neubrügg z'marschiere-n-und ds Hahlegute ga usz'näh.
Der Herr Rittmeischter het di sälbi Nacht e kei 243 Rueh gha und isch i große Sorge gsi um sy Suhn und syni Fründe. Chuum es Schtündli het er i sym Bett duslet gha, so het ne d'Morgesunne wieder gweckt. Er isch a ds Fänschter ga luege, was ds Wätter well, da etdeckt er, daß änet der Aare-n-öppis im blaugraue Schatte vom Wald gäge d'Neubrügg abegramslet. Er het sech nid lang bruuche z'bsinne, was das z'bedüte heigi. Mit zitterliger Hascht leit er sech a und nimmt es Schtilet zur Hand, für mit flügendem Zopf i ds Bannholz hindere z'loufe. Dert sy d'Füehrer vom Komplott i Permanenz versammlet gsi, so daß ds arückende Militär mit Liechtigkeit di ganzi Gsellscheft hätti chönne-n-abfah. Di erschte-n-Usschpäher sy scho der Schtutz ufcho, wo der alt Herr d'Hustüre hinder sech zuegschletzt het und hinder der Schüüre düre gäge Hinderchappele dervogschtürmt isch. Obschon er schier der Schnuuf verlore het, het er lut vor sech ane gredt und der Demokratie ihre-n-Ehreplatz i der underirdische Päch- und Schwäfelchuchi agwise. Je länger, descht chriegerischer isch er worde-n-uf sym einsame Wäg, und ändlech het er sys Schtilet fürezoge-n-und d'Schnydi gfingerlet. Si het edefalls no ghoue. Es paar Lufthiebe, Schtiche-n-und Parade hei ihm bewise, daß sy bald achtzigjährige-n-Arm no nid ganz schtyf worde-n-isch. Plötzlech ghört er e Göiß, und er gseht vor sech im Wäg e-n-alti Frou, wo im 244 Gang vo nere flüchtige-n-Änte vor ihm Ryßus nimmt. Es isch d'Weggefrou vo Hinderchappele gsi, wo mit ihrer früsche War de Landgüeter na welle het. Wär hätti's der arme Seel welle verarge, daß si gmeint het, der Herr Rittmeischter sygi verhürschet? Sogar är sälber het dä Irrtum grad begriffe-n-und hätti gärn syr guete-n-alte Lieferantin der Schräcke-n-und d'Angscht abgchürzt. Er het se grad gkennt und het ere nache grüeft: »Aber, was läuft sie denn so? – Ich bin's ja. Kennt sie mich denn nich mehr?«
Mit Schnuppe-n-und Chyche sy si beidi der Wäg us pächiert, so gleitig als ihri schittere Bei 's erloubt hei.
»Aber, so – wart' – sie – doch! – Kennt sie denn – den – ollen – Lentulus nich mehr? – – – – – – – – – – – – – – – – Dummes Biest! – Sie – sät – ja – ihre – Wecken.«
D'Weggefrou het 's aber möge-n-und het nah-ti-nah Distanz gwunne, währed der Herr Rittmeischter mit chreftige Schtiche d'Weggli a sys Schtylet ufgschpießt het, wo nere-n-ob allem Schpringe-n-us der Hutte gfalle sy.
Z'Hinderchappele-n-isch no niemer uf gsi als der Beck und d'Hünd. D'Hünd sy cho z'schieße, daß si sech a ihrne Chettene schier erwörgget hei, und der 245 Beck het mit offenem Muul zum Fänschter us gluegt, wie der Herr Rittmeischter syni neuischte Produkt mit dem Schtilet de wüetige Hushünd zuegschpickt het. Ohni Rascht isch dä arm Rittmeischter über Wohle-n-i ds Bannholz gloffe. Na mene churze Wortwächsel mit der Schildwacht isch er mit dere zum bewußte Schpycher cho und het mit mene Schyt ab der nächschte Schyterbyge-n-a d'Türe gchlopfet. Aber erscht, wo-n-er sym Suhn mit dem Name grüeft und me dinne sy Schtimm gkennt het, sy si cho uftue. Der Suhn Lentulus und der Karludi Landorfer sy mit mene-n-eltere Dienete-n-allei da gsi. Si hei uf e Houptme Wyttebach gwartet, dä Nachrichte-n-us der Schtadt hett sölle bringe, und sy, vom viele wache müed, drüber ygschlafe.
Der Bricht vom alte Herr Rittmeischter het nume no dem Chlupf nacheghulfe, wo sy ungwahneti Erschynung a däm Ort bewürkt het.
»Kinder«, het er gseit und isch usser Ate-n-uf ne Trog abgsässe, »Kinder« – – – si hei müesse förchte, der Schlag träff ne no, so het er gchychet – »macht, – daß – ihr – fort – kommt!«
»Was ist los?« frage di beide junge Herre glychzytig.
»Ihr – seid – ver – verraten. – Fort! Fort! – Die – Truppen aus der Stadt – sind – sind schon – herwärts – der Brücke.«
246 »Und der Wyttebach?«
Der Herr Rittmeischter schüttlet nume der Chopf, für z'säge, er wüssi nüt vo-n-ihm.
»Aber, macht, daß ihr fortkommt!« fahrt er furt, »will gar nicht wissen, wohin, wo ihr seid. Aber fort müßt ihr. Geht nach Neuchâtel und weiter! – Wenn ihr schreibt, so schreibt nicht an mich! – Irgend an einen Unverdächtigen – an eine Dame – oder sonstwen.«
»Wei mer nid probiere, Alarm z'schla und is zur Wehr setze?« fragt der Karludi.
»Unsinn!« seit der alt Herr, »Ihr seid zu schwach, und hier ist doch nirgends eine anständige Gefechtsstellung. Fort müßt ihr!«
Das het dem Karludi nid rächt i Chopf welle. Er hätti's lieber uf ne Kampf la abcho, o uf d'Gfahr hi, daß er's mit dem Läbe hätti müesse zahle. Aber der Fründ Lentulus het d'Situation besser begriffe-n-und vorgschlage, sie welle-n-ihri Lüt heischicke-n-und flieh. Villicht lai sech d'Sach vo mene-n-andere Punkt us wieder ufnäh. D'Fäde vo ihrem Netz sy verrisse worde, bevor der letscht Chnopf isch gchnüpft gsi. So het me di verschidene-n-Afüehrer uf de-n-andere Poschte-n-ihrem Schicksal müesse-n-überla, und das het dem Karludi schier ds Härz im Lyb umdrait. Wie mängisch het er sech doch gäge-n-innere Vorwurf, si wärde mit ihrem Undernäh no anderi 247 i ds Unglück ryße, gwehrt! Das Verantwortungsgfüehl isch jitz, im Ougeblick, wo-n-er gseh het, daß ds Netz lat la gah, über ihn cho, wie-n-e Schturzwälle. Jitz hei plötzlech d'Tatsache gäge-n-ihn und syni Plän afah züge. Wie Batteriee sy si a sym Horizont ufgfahre, z'ringsetum, und hei ihm syni Hoffnunge-n-und syni Rächtfertigungsargumänt z'sämegschosse, daß Gott erbarm. Gärn hätt er sys Läbe-n-ygsetzt, wenn er dermit der Sach hätti chönne-ne-n-andere Dräj gä. Aber di junge Herre hei wohl gwüßt, daß e-n-offene-n-Alarm mit ihrne wyt zerschtreute Verbündete-n-o di findlech gsinnete Lüt z'säme-gfüehrt hätti, und e schäbigi Niderlag isch alles gsi, was me hätti chönne-n-erwarte, ja villicht e grusame Tod under Sägesse-n-und Dröschflegle. Aber ds Bitterschte vo allem isch e fürchterlechi Scham gsi, die der Karludi im Gedanke-n-a ds Jetti acho isch. Er het gwüßt, daß es i dene Tage het sölle heicho. Wär es ächt nid doch no aschtändiger, sys Bluet under de Mordwaffe vo erboste Bure la z'verrünne-n-und dermit z'bewyse, daß es ihm Ärnscht gsi sygi mit sym Ideal? So het er sech fragt. Ratlos und verwirrt isch er da gschtande-n-und het nid Miene gmacht, vom Platz furt z'welle. Eismal über ds ander-n-isch er mit der Hand dür sys verschtrublete Haar gfahre, und je länger, descht gräßlecher isch ihm sy Schand vorcho. Ds Jetti, d'Eltere, der 248 Schultheiß Fischer, di alti Frou Ryhiner, syni Fründe, alli bekannte Gsichter hei ne mit vorwurfsvolle Blicke-n-umringt, anderi mit unerträglechem Hohn. Er wär o sicher nid ab Fläck cho, hätt ne nid der Fründ Lentulus, wo unterdesse di letschti Schildwacht isch ga etla, bim Arm packt und über d'Schwelle-n-usezoge.
Mit Träne-n-i de-n-Ouge het der Herr Rittmeischter sy Suhn umarmet und o der Karludi schier zärtlech bhüetet. Druuf hei si mit läbige Schritte der Wäg dür ds Bannholz ygschlage. Wo si am Waldsoum no einisch zrückluege, öb ne niemer nache chömi, hei si der alt Herr von Lentulus einsam bim Schpycher gseh schtah. Er het ne nachegluegt und mit sym rote Foulard d'Ouge gwüscht.
Di Jagd am nüechtere Morge het dä alt Ma härgnoh. Trüebsälig isch er uf ne Schtägetritt ab-gsässe-n-und het uf di abgärntete Stoppelfälder use gluegt. E großi Wehmuet isch über ne cho. Ändlech het ne d'Büri vom Hof gseh dasitze-n-und isch ne cho frage, öb er öppe-n-es Chacheli Milch well. Gärn het er's agnoh. »Ja, ja, gute Frou«, het er nere gseit, »sie soll zufrieden sein. Sie hat jetzt geerntet vom Fleiß ihrer Hände. Sie hat eine volle Scheune und mag sich's wohl sein lassen, und ich bin ein verlassener, einsamer Mensch, der keine bessere Hoffnung mehr hat als den Tod.«
249 »E öppe doch nid«, het d'Büri gmeint. Aber der Herr Rittmeischter het sech nid wyters mit ere-n-ygla. Mit mene-n-eigetümlich truurige Süüfzer isch er ufgschtande, het ere danket und isch waggelig a sym Schtiletschtäcke gäge hei zue gwanderet.
Wo-n-er gäge d'Hahle zue cho isch, het er nume no ei Gedanke gha: Ga ablige-n-und, wenn müglech für geng yschlafe, vowäge vo däm Läbe het er meh als gnue gha.
Ja, dä guet Herr! Schtatt dem fridleche, Grien verschperzende Hüehnervolk findet er im Schatte vo sym Hof e Zug Soldate, die, uf ihri Gwehr glähnt, ne-n-aginet und über sy altmodische-n-Ufzug, bsunders aber über sy Cadenette, sech luschtig gmacht hei. Ohni lang z'frage, was das z'bedüte heig, geit er yne-n-und findt alli Schtubetüre-n-offe-n-und uf allne Böde d'Schpure vo unputzte Schueh. Im Plainpied isch niemer umewäg gsi; aber überobe het me ghört dasumeloufe. Ganz zufällig schtreift sy Blick im Salon e Kommode, und da etdeckt er, daß die versiglet isch. »Tant pis« seit er halblut und geit i sy Wohnschtube. Dert isch di glychi Beschärung. Alli Schäft und Schublade verpütschiert. Ja, sogar es schöns antiks Möbel, halb Schrybtisch, halb Schaft, isch mit Schnüer vermacht gsi und Amtssigel druff, wahri Omelette vo Pütschierwachs.
Bi däm Ablick wird der Herr Rittmeischter rot 250 wie-n-es Chirsi. »Dumme Luders!« brüelet er und waggelet i Gang use, wo juscht d'Exekutore d'Schtäge-n-abchöme, zwee Offizier im Gleit vom Herr Riesig, dä ne brönnige Cherzeschtock und e Drucke mit Pütschierwachsschtängle-n-und mene pfündige Sigel treit. Hinder ne här isch, i Träne badet, ds Herr Rittmeischters Chöchi cho. Bim Ablick vom vermißte Herr isch es ganz us em Hüsi cho, und nid viel hätti gfählt, so wär's ihm ume Hals gfalle. Aber es het wägem Herr Riesig nid düre chönne, dä vor ihm gschtande-n-isch und i-n-Ermangelung vo anderwytiger Größi es müglechscht breits Muul gmacht het. Bi der Begägnung gryft der Herr von Lentulus i di graui Vergangeheit zrück und nimmt uf ne-n-Ougeblick der Rittmeischter füre.
»Was soll denn die verfluchte Komödie?« schnarret er, so guet's no geit. »Wer hat Ihm denn das Recht gegeben, in meinem Haus rumzuschnüffeln?«
»Mit Verloub, Herr e Rittmeischter«, antwortet, chly verdatteret, der Herr Riesig, »ich em e habe oberkeitliche Vollmacht und Befähl, Eure Bapiere zu versiegle, bis di em e Undersuchungskommission kommt.«
»Wozu denn?« fragt der Herr Rittmeischter.
»Ja, halt äben, von wägen weil Ihr an dem Komblott gägen die Oberkeit verdächtiget seid.«
251 »So? – Wie kommt man denn auf den Verdacht, was?«
»Ja, da müeßt Ihr halt dann die Herren Undersuchungskommittierten fragen, Herr Rittmeischter.«
»Na also! Wird schon besser sein. Aber warum versiegelt er mir denn meinen Tabak und meine Pfeifen, impertinente Demokratenkröte, he?«
Ds Gsicht vom Herr Riesig isch nid intelligänter worde-n-ob der Frag. Er het no nid gwüßt, wie antworte, so nimmt ne der Herr Rittmeischter bim Arm und füehrt ne vor sy Schrybtisch.
»Reiß Er mir gefälligst die Schweinerei da herunter! – Was Er an Papieren drin findet, mag Er gleich mitnehmen. Aber meinen Tabak will ich frei haben.«
Der Herr Riesig het syni Siegel wieder abgchnüblet, und du het ihm der Rittmeischter alli Ghältleni vo sym Schrybtisch ufta. Es malitiöses Lache-n-isch über d'Gsichter vo dene beide-n-Offizier gange, wo im mittlere Fach, i däm sünscht öppe ds Ufgabebuech und der Zinsrodel ihres verborgene Dasy füehre, es Liqueurier mit verschidene halbvolle Flacons zum Vorschyn chunt. Alli andere Ghälter sy voll Tubak, ganzi und verbrocheni Pfyfe-n-und Sämereje gsi.
Di Herre-n-Exekutore hei natürlech o nachem junge Herr von Lentulus gfragt, vowäge juscht grad 252 däm het di ganzi Expedition gulte. Aber der Papa het se-n-uwirsch agchnurret, sie sölle ne sälber ga sueche, das syg nid sy Sach. Wo si furt gsi sy, het du no ds Chöchi los gä und brichtet, wie di »Uflät« alles dürschnouset und verdräcket heige. Nid emal der Chatz heige si Rueh gla. Die het nämlich, wie alli ihre Vorlöufer sit dem »Ziethen«, ihri Bhusig im Papierchorb gha, und sogar dä het me-n-erläse. Si sälber, d'Chatz, het sech i Fauteuil vo ihrem Herr gflüchtet gha und het dert, behaglech z'sämegrollet, der Wält ihre Louf gla.
Der Herr Rittmeischter het se bim Äcke gnoh, se vor sech anegha und nere gseit: »Na, alte Susel, womit haben wir zwei wohl das verdient, he?« Druuf het er sech, völlig erschöpft, i sy Fauteuil nidergla, d'Chatz uf d'Schoß gnoh und isch na wenige Minute-n-i-ne tiefe Schlaf verfalle.
Der Tag vorhär het me no zwo anderi Expeditione-n-abgla, di einti vo Bälp us, ga Toffe, für der Herr vo Werdt ga z'päckle, di anderi vo Bärn us i Eichbärg, für der Herr Major Fischer ga z'verhafte. Aber es isch ne-n-übel ergange. Z'Toffe, wo si gäge ds Schloßguet zuecho sy, isch di ganzi Guetsmannschaft mit Mischtgable-n-und Dröschflegle-n-uf se z'dorf cho und het se-n-i d'Flucht g'schlage. Der Herr vo Werdt isch uf mene Boum obe g'sässe-n-und het der Schlacht zuegluegt. Nachhär het er 253 sys Cöfferli packt und isch verreiset. Nid besser isch es der Expedition im Eichbärg ergange. Si isch uf nes Alarmzeiche hi vo mene chlynere Landschturm überfalle-n-und us em Guet gjagt worde. Da aber der Herr Fischer no im Eichbärg blibe-n-isch, het me-n-unverzüglech e zwöiteVersuech gmacht und underem Kommando vom Major Chempeler e chlyneri Belagerungsarmee z'sämegschtellt: es Dotze Rüter, e Kompagnie Scharfschütze, e halbi Füsilier und z'lescht no ne Vierpfünderkanone. Däm guete Major sy Ufgab isch nid liecht gsi. Sitdäm daß d'Mehrzahl vo de höchere-n-Offizier us Verdruß über di politischi Umwälzung der neue Regierung der Eid verweigeret het, isch alles e chly i-n-Unornig cho, und di bärnischi Armee isch nüt wenigers als schlagfertig gsi. Grad das Expeditionskorps isch, i aller Hascht mobilisiert, schlächt organisiert und no gar nid rächt diszipliniert gsi. No bi Schtärneschyn isch es vo Bärn ufbroche. Bis ga Allmedinge-n-isch me ganz ohni Schtörung cho. Aber wo si der Bollholzschtutz ab gäge Rubige zue marschiert sy und undereinisch di ganzi Alpechetti i ihrer wunderbare Morgepracht zum Vorschyn cho isch, da hei di guete Soldate di obligatorischi Schtimmung plötzlech vergässe-n-und hei us vollem Hals afah jutze-n-und singe: »Niene geit's so schön u luschtig, wie daheim im Ämmetal.«
Giechtig isch der Major Chempeler cho z'träble: »Wär singt da? – Weit der schwyge?« Aber er isch dem guete Luun nid so gleitig Meischter worde. Het er se vorne gschweigget, so hei si hinde gholejet, und het er se hinde-n-agschnouzt, so hei si vorne wieder agfange. Für se z'kuranze, het der Major la Schritt marschiere-n-und d'Tamboure mache z'schla. So bösdings isch es gange, aber me het der Täxt chönne verschtah:
»Räbedi, räbedi Burgerchrach,
Das isch halt doch e fuli Sach
Räbedi, räbedi, Ploueli,
Wett lieber hei zum Froueli.
Räbedi, räbedi pumm!
Mir isch es gar nit drum.
Z'Rubige het er sech vor em Wirtshus ufpflanzt, bis der letscht Ma vorby gsi isch, damit ihm ja keine-n-ychehri. Das wär rächt gsi; aber du het du sys Roß nid vom Wirtshus ewäg welle, bis ihm e Buur mit nere Geisle z'Hülf cho isch. Du isch er du cho z'galoppiere, daß schier d'Kanone drob erschoche-n-isch. Vor em Dorf Münsige het du der Herr Major linggs und rächts eine vo syne Draguner näbe sech gnoh, bis si am »Leue« vorby gsi sy. Aber richtig, öppe hundert Schritt wyter merkt er scho, daß der groß Magnet d'Queue vo syr Exekutionsarmee ab der Schtraß und uf d'Wirtshusschtäge zieht. Jitz, 255 was mache? I Hof vom »Leue« zrückryte, isch mit däm Roß nid ratsam gsi, wenn me hütt no het über Münsige-n-use welle cho. Und der Insubordination het me doch o nid dörfe-n-ihre Louf la. Er schickt der nächscht Lütenant hindere, ga Ornig mache-n-und donneret e ganzi Kartätscheladig Arräschte-n-über d'Chöpf vo der Kolonne wäg. Aber löset e so ne Kompagnie, wo sech a nere Wirtshustüre-n-agsoge het, los! Da git e Bluetsuger ringer ab. Ändlech nimmt der Major doch ds Härz i beidi Händ und rytet z'rück. Wo-n-er mit Donnerprall zum »Leue« chunt, flüchte sech d'Soldate d'Schtäge-n-uf. Si hei wohl gwüßt, daß er ne dert ufe nid nache chunt. Ds ganz Offizierskorps het du Hand agleit und mit Müej und Not chönne-n-Ornig schaffe. Derwyle hei si aber a der Tête o nid welle Löhle sy und hei, ohni es Kommando abz'warte, di schöni reglemäntsmäßigi Evolution »von vorne Distanz genommen« usgfüehrt, bis zwee Schritt vom »Ochse«. Da isch du guete Rat tüür gsi, bsunders i dene Tage, wo me hinder jedem Mischthuufe füre vo Volksrächt brüelet het. Glücklecherwys hei si d'Kanone z'hinderscht gha. Mit dere hei si du afah fahre-n-und dermit di ganzi Heerschar vor sech här zum Dorf use drückt, wie ds Ghäck us nere Wurschtmaschine. Aber ds ergschte vo allem isch dem Herr Major Chempeler gsi, daß es paar Patrizier vo 256 de-n-umligende Landsitze – ehemaligi Offizier – der Komedi zuegluegt hei.
Gäge Mittag ändlech hei si der Eichbärg i Sicht übercho. Der Major isch mit de Rüter vorus und het rekognosziert, währed ds Gros unde-n-am Bärg isch blybe schtah oder, besser gseit, blybe lige, vowäge, sobald si d'Gwehrpyramide hei gmacht gha, isch eine hie use, der ander dert use trohlet und hei afah schnarchle. Öppe ne Halbschtund lang isch der Major mit syr Rüterei um ds Guet umegschtriche, und du het's bi der Infanterie gheisse: »Heit uf! Er chunt.« Öppe d'Hälfti het uf möge, bis er da gsi isch, und der Räschte het me mit Brüele-n-und Schtüpfe-n-o no uf d'Bei bracht. Druuf het der Major dem Expeditionskorps no einisch der ganz Ärnscht vo der Situation klar gmacht und e komplizierti Fäldwachtorganisation vorgnoh. I wytem Kreis het ds ganze Guet mit nere wohlberächnete Chetti vo Schildwache, eifache, Doppel-, Houpt-, Näbe-, Passier-, Alarm-, Signal- und andere Spezialpöschte sölle-n-umschtellt wärde.
»Heit der's begriffe?« fragt der Major.
Es het emel niemer nei gseit.
»He nu also. Und jitz, Manne, wird nüt meh gsoffe, verschtande?«
Zur Sicherheit hei si alli müesse d'Fäldfläsche-n-uftue und uslääre, was gar nümme nötig gsi wär. Es isch kei Tropf meh usecho.
257 »So! Ouf Eure Poschte! Marsch!« Di Herre Subalternoffizier hei sech drahi gmacht, ihri schlafschturme Füsilier und Scharfschütze-n-a ihri Pöschte ga z'schtelle. Na de-n-Erfahrunge vo der erschte-n-Expedition isch der Ygang zum Hof der gfährlechscht Punkt gsi, und drum het der Herr Major Chempeler sys grobe Gschütz e so welle-n-ufschtelle, daß es dä Ygang het chönne-n-under Füür näh. Aber jitz het es sech befunde, daß niene kei Kanonier umewäg isch. Der Schtuckfuehrme het gseit, er heig scho sit Chiltderf e keine meh dervo gseh, si heige sech allwäg verlüffe. Item, under dene-n-Umschtände het der Major uf d'Mitwürkung vo der Artillerie verzichtet. Er wär gärn no einisch ga d'Vorposchte-n-abryte; aber es het ihm schier gruuset vor em Erger, wo-n-er de derby chönnt erläbe. Und so het er sech, vo nere schtarke Patrouille begleitet, uf e Wäg gmacht zum Herreschtock. Zu aller Sicherheit het er e-n-Anzahl Schütze so ufgschtellt, daß si der Hof hei chönne beschtryche. Es isch alles schtill gsi. Aber het das nid chönne-n-e Schtilli vor em Schturm sy? Me lütet a der Husglogge, und uf das hi erschynt es fründlechs, alts Meitli und fragt: »Das wärde di Herre vo Bärn sy?«
»Wo isch der Herr Major von Fischer?« schnouzt der Herr Chempeler.
»Es isch mer leid«, antwortet ds Meitli, »ds 258 Herr von Fischers sy dä Morge verreiset. Si la de di Herre no fründlech la grüeße. – Sie hei äbe du schier nümme Zyt gha ne la Bscheid z'mache.«
Aber so het sech der Herr Major Chempeler nid welle la heischicke. Er seit: »Das sy Flänz« und schtoßt ds Meitli uf d'Syte für uf der Schtell e Hussuechung vorz'näh. Syni Lüt sy-n-ihm nache gschtürmt, und d's Meitli i panischem Schräcke schpringt i Hof use, zieht d'Chnächteglogge-n-und brüelet: »Fürio! Mordio! Schelme! Mörder! Z'Hülf!«
Uf das hi chunt's us allne-n-Egge füre, Chnächte-n-und Tauner, e große Huufe. Di ufgschtellte Schütze hei nid gwüßt, sölle si schieße-n-oder nid. Aber will niemer befohle het, hei si's la sy. Der Major het öppis ghört vo däm Schpektakel und wott cho luege, was es gäbi. Da begägnet ihm under der Hustüre der Mälcher mit mene Munizähm i der Hand und fragt: »Was mueß das gä, he?«
Dem Major isch es nid heimelig z'Muet gsi. Er probiert z'erscht d'Autorität fürez'chehre-n-und seit mit erhüüchleter Rueh: »Das isch, dänk, my Sach«, und wo der Mälcher e kei Wank wott tue: »Nähmet ech nume-n-in Acht, was der machet! Mer sy im Uftrag vo der Regierig da.«
»Das geit mi nüt a«, drüit der Mälcher, »wenn der Gröubi weit, so säget's! U süsch machet, daß 259 der use chömet! Dir heit nüt z'sueche da inne, so lang der Herr furt isch.«
Jitz isch es uf d'Gnepfi cho. Der Major Chempeler isch kei Momänt im Zwyfel gsi drüber, wär da inne Meischter würdi, wenn me's ließ la druuf abcho. Trotz allem Patriotismus het er sech gseit, er wüßti eigetlech nid für wän und für was er sech da ließ abschmiere-n-und het vorzoge, e Kompromiß yz'leite.
»Wenn Dir d'Verantwortung weit uf Ech näh, so cha me ja di Hussuechung underwäge la. Lat is nume-n-use! Aber Dir müesset Ech de nid öppe-n-ybilde, Dir tüejet Euem Meischter e guete Dienscht leischte dermit«, seit er.
»Das isch däich de üsi Sach. Sie söui de nume-n-uehe cho, di Fäderefuchser. Su gaht!« raisonniert der Mälcher.
Der Herr Major antwortet: »Nu nu, ganget Dir afange vora!«
Der Mälcher het du der Wäg frei gla, und der Major isch mit syne Lüte-n-use. Sobald si zum Hof use-n-und d'Allee ab gange sy, isch di ganzi renitänti Bsatzung losbroche-n-i nes Hohngebrüehl: »Gaht ume, dir Schtadtfötzle, Regierhüng, Bättler, Schelme!« und so wyters.
Der Herr Major het d'Belagerung ufghobe-n-und isch gäge Seftige-n-abmarschiert. Jitz isch aber sy Mannschaft uwirsch worde. So für nüt und 260 wieder nüt hei si de doch nid welle-n-usgrückt sy. Sech la usfötzle, hei si gmeint, hätti me z'Bärn nide-n-o chönne. Für das hätti's nüt gmanglet, se da ufe z'schpränge. Der Kommandant het wohl use gschmöckt, wo's muttet und het uf em nächschtbeschte Platz la abchoche-n-und fuettere. Da-n-er mit der Gsellscheft nit der Versuech vo nere-n-Yquartierung het welle wage, het er se bis gäge-n-Abe la leue. Wo si du gässe-n-und trunke gha hei, hei si du wieder gfunde, es syg doch schön i der Schwyz. Der Herr Major het di gröbschti Hitz la vorbygah und ändlech mit Zuerede-n-und Ufbegähre sys Korps wieder uf d'Bei bracht. Aber der Heiwäg het er du dür ds Gürbetal gnoh, für Münsige z'vermyde. Gäge Mitternacht isch er mit der Houptsach dür ds Murtetor yne marschiert. Der Räschte het me gsäit und für hinecht sym Schicksal überla.
So isch überall, wo me nüt het gha z'verlüüre-n-und nüt z'gwinne, di bewaffneti Underdrückung vo der Gägerevolution müglechscht harmlos abgloffe, nid z'rede dervo, daß e kei Fingerhuet voll Heldebluet uf e-n-Altar des Vatterlandes isch gschprängt worde.
Viel giechtiger, wenn o ganz unbluetig, isch i der Schtadt gfuehrwärchet worde, wo di Meischtinteressierte dick ufenandere gsi sy.
Juscht, wo der Major Chempeler ohni Sang und Klang i d'Schtadt ymarschiert isch, het sech e 261 großi ufgregti Volksmasse-n-a ds Gitter vom Erlacherhof drückt und i der Fyschteri di sünsch so schtilli Junkeregaß, bald mit Ufbegähre, bald mit Lache-n-erfüllt. Z'gseh isch eigetlech nüt gsi, als es paar Schildwache, wo ds Gitter und di verschidene Türe ghüetet hei. Aber me het geng gmeint, es gäb de no öppis und es müeß no öppis ganz Appartigs zum Vorschyn cho, will ds Grücht gange-n-isch, d'Patrizier heige der Erlacherhof i nes gheim's Züghus verwandlet und vo dert wärdi d'Gägerevolution de plötzlech usbräche. Aber ds einzige, was zum Vorschyn cho isch, sy di paar Chischtli gsi, die synerzyt der Ludi Bickhard ga Bärn gfüehrt het. Er het allerdings dennzumale gar nid schlächt errate gha. Es sy weder décorations pour la chambre de Madame, no candélabres, no sünscht öppis e so, drinne gsi, sondere Munition, die me für d'Bürgerwacht het la cho, wo d'Schpannung zwüsche Schtadt und Land yträtte-n-isch. Di Bürgerwacht isch aber gar nie ufbotte worde, und so isch di Munition eifach da blybe lige. Jitz frylech het si als corpus delicti der Regierung famosi Dienschte gleischtet.
D'Gaß isch ändlech du dür ds Militär gruumt worde, und du isch es schtill blibe.
Derfür aber isch gscheh, was di vorsichtige Lüt vorusgseh hei. Dür ds verwärfleche Komplott vom Bannholz, desse-n-Afüehrer mit 262 wenige-n-Usnahme-n-etwüscht sy, isch alles mit i Schtrudel vo Verdächtigunge-n-und Verlümdunge-n-yne grisse worde, was Hand botte het zur Verteidigung vo der Burgerschaft gäge d'Übergriffe vo der Regierung. Und so isch e ganzi Mängi vo Lüte verhaftet worde, die gar nüt Böses im Schild gfüehrt hei und drum o nid gwüßt hätte, warum si sötte flieh. Der alt-Schultheiß Fischer und syni Kollege vo der Sibenerkommission sy, di einte z'mitts i der Nacht, abgfasset und im Erlacherhof i schträngi Undersuechungshaft gsetzt worde. D'Regierungsjurischte hei mit großer Chunscht Belaschtungsmaterial zsämeg'chrauet, alles schtyf dürenandere grüehrt und dermit e Monstreprozäß agrichtet, wie-n-es z'Bärn weder vorhär no sithär eine gä het. 263
XI.
E schmärzhafte Sieg.
A mene trüebe-n-Oktobermorge het der Guetsschaffner uf der St. Petersinsel, wo-n-er de Räbe na gange-n-isch, am Waldsoum obe-n-e nätt agleite Herr gseh, dä mit großer Ufmerksamkeit der südlech Teil vom See het gschine z'beobachte. Dere Schpaziergänger sy öppe mängisch cho, und drum het der Schaffner wyters nid Achtung gä uf ne. Es isch e fröschtelige Wätterluft gange. Der See het sech gchrüselet, di mächtige Papple-n-am Ufer hei ihri Höupter boge, wie riesigi Husareschtrüüß im scharfe 264 Ritt, und ihres flatterhafte Loub het ohni Sunneglanz gflimmeret. Im Eichewald obe het's gruuschet wie Meeresbrandung. Es isch gsi, wi wenn me der Näbelschtrom ghörti ruusche, wo mit breite Schwade dem bruune Chasseral na gschtriche-n-isch. D'Landschaft isch geng trüeber worde. Ds Schilf het melancholisch pfiffe, und i planloser Flucht sy gäli Wydebletter über d'Herbschtzytlose gfloge. Schließlech isch es übere Jolimont ab cho wie-n-e graue Schleier, und bald het e fyne Räge di herbschtleche Bletter firnisiert.
Ob der einsam Wanderer im Wald obe der Räge nid g'achtet het? Mit gsänktem Chopf und düschterer Schtirne-n-isch er über e ganze Chamme vo der Insel hi-n-und här gange-n-und het sech nid um ds Wätter gschore. I der alte-n-Abtei unde het niemer a-n-ihn dänkt, bis er ändlech gäge Mittag sech zueche gla und öppis z'ässe bschtellt het. Me het ihm ds Wenige, was er gheusche het, uftreit und ne nachhär wieder sym Schicksal überla. Di wenige-n-Inselbewohner hei alli Händ voll z'tüe gha für d'Zuerüschtung vom Läset, und so het niemer uf ihn g'achtet. Gäge-n-Abe het er sech wieder zeigt und es Schiff gheusche. Aber der Luft het um d'Husegge gchutet, daß es e Gruus isch gsi, und niemer isch schnitzig gsi, mit ihm z'fahre, und a so mene rätselhafte-n-Unbekannte nes Schiff avertroue, 265 uf di bloßi Verschprächung hi, er bring's de z'morndrisch ume, het der Schaffner o nid welle. Er het ihm grate, über Nacht uf der Insel z'blybe, wenn er doch well umecho. Dadruuf isch der Frömdling ygange. Me het ihm e großi, heimeligi Schtube zwäg gmacht. Und jitz het er sech du zur Beruehigung vom Schaffner o gä z'erchenne. I glöufigem Französisch het er brichtet, er heig mit öpperem es Rendez-vous verabredet und syg halt offebar wägem schlächte Wätter im Schtich gla worde. Er heissi Villars und syg im Neueburgische hüslech.
Am andere Morge-n-isch ds Wätter nid viel besser gsi; aber der Räge het nagla, und der Inselfischer het de Fisch welle-n-agmerkt ha, daß es bald wärdi ufheitere. Der Herr Villars het gseit, er wüssi, daß di Lüt, wo-n-er erwarti, am nächschte ganz schöne Tag wärde cho, und da är nüt z'versuume heigi, blyb er halt hie. Wie geschter isch er bald dem Ufer na, bald dobe-n-im Wald umegschtriche-n-und het d'Gäged vo Gerolfinge nid us em Oug gla. Er het e so schwärmüetig usgseh, daß di ganzi Schaffnersfamilie mit ihm Beduure gha het, und sys fründleche-n-Ufträte-n-isch mit Gselligkeit erwideret worde. Düre Namittag isch d'Sunne chly fürebroche. Der Herr Villars het sech am Waldsoum ob de Räbe-n-uf nes Bänkli gsetzt und de Räblüte zuegluegt. Na mene Cherli zieht er e Brieftäsche-n-us 266 em Sack und vertieft sech i syni Papier. Öb er drüber ygnickt isch oder was, er het's emel nid gschine z'merke, daß ihm der Luft es Zeddeli i d'Räbe-n-abe treit het. E-n-Arbeiter het's uf und git's dem Schaffner. Dä het e Blick druuf gworfe-n-und gseh, daß es e Brief isch. Ohni ne-n-usenandere z'falte, het er grad der Schluß chönne läse:
»... si tu réussissais à la rattraper là-bas.
Que Dieu bénisse votre rencontre! Quant-à moi, je t'ai tout pardonné et tu me sauras à travers toutes les adversités ta fidèle, tendre et très taciturne
Maman.«
Wo der Schaffner zum Bänkli chunt, gseht er, daß sy Gascht i nes Namittagsschläfli versunke-n-isch. Näbe-n-ihm sy no anderi Papier gläge, under anderem emel o-n-es bärnisches Amtsblatt, und dert drinne-n-isch e-n-Artikel blau agschtriche gsi, so öppis wie-n-e Fahndung. Der Schaffner het sech nid chönne-n-ebha, e flüchtige Blick dry z'tue. Aber us Angscht, der Herr Villars chönnti erwache, het er di Papier wieder zsämegschobe-n-und e Schtei druuf gleit. Da drob isch er du richtig erwachet und het der Schaffner erschtuunet agluegt. Dä het sech etschuldiget und gseit, der Luft heig ihm syni Papier dervotreit. Der Herr Villars het nid juscht erbouet gschine-n-ob 267 däm Bricht, het aber doch danket und syni Papier versorget.
Bi'm Wyterarbeite het der Schaffner über di wenige Wort nachedänkt, wo-n-er het chönne läse. Und das Signalemänt, wo i der Zytung blau agschtriche gsi isch, het, sowyt er's e so mit eim Blick het chönne läse, mit der Erschynung vom Herr Villars gschtimmt. Er het Verdacht gschöpft und sech vorgnoh, sy Gascht e chly under de-n-Ouge z'bhalte. Am Abe het me zur Fürsorg alli Weidlige-n-a ds Malletschloß gleit und der Herr Villars, ohni daß er's gmerkt het, im obere-n-Etage vo der Karthause-n-ybschlosse.
Am dritte Tag ändlech het sech im Bielersee e duftig blaue Himmel gschpieglet. I fründlechem Sunneschyn sy z'ringsetum d'Dörfer zwüsche de gäl-grüene Räbe gläge. Ds vielfarbige Loub vom Inselwald het prächtigi Bouquets gmacht und mit syne glüejig rote Fläcke zum milde Blau vo Himmel und und See luschtig kontraschtiert.
Scho bi Zyte het der Herr Villars syni Beobachtungs-Schpaziergäng wieder ufgnoh und dermit dem Schaffner sy Schpannung no vermehrt. Me het sech am Morge scho gfragt, öb me-n-ächt nid dem Schtatthalter z'Erlech äne sötti Bscheid mache vo däm merkwürdige Frömde. Aber me het sech doch nid welle blamiere-n-und het's emel einschtwyle la sy.
268 Um di elfi ume het sech bi Gerolfinge-n-es Ruederschiff vom Ufer glöst. Vo däm Ougeblick a isch der Herr Villars merklech läbhafter worde. A der Urueh, mit dere-n-er syni Usluegpöschte gwächslet het, het me chönne gseh, daß er mit Ungeduld uf d'Landung vo däm Schiff wartet. Di ganzi Schaffnersfamilie het der Gwunder plaget, was ächt jitz da wärdi zum Vorschyn cho, und meh als einisch het sech ds eint oder ds andere vo der Arbeit gschliche, für vo mene freie Punkt us ds Schiff z'beobachte. Wo-n-es afange so nach zueche cho isch, daß me d'Insasse het chönne-n-underscheide, isch der Herr Villars i ds Gschtrüpp näbe der Ländti füre cho und du mit urüejigem Schritt wieder zum Hus ga warte. Der Schaffner het sech i de Räbe verschteckt und d'Ländti uf ds Chorn gnoh.
Es paar Minute no sy verschtriche, und du het me d'Schiffschetti a der Ländti ghöre rassle. Jugedlechi Schtimme hei agnähmer Überraschung Usdruck gä, und mit liechte Schritte-n-isch di chlyni Gsellscheft der Wäg ufcho, vora zwo schlank gwachseni Töchtere, di einti mit nere Guitarre bewaffnet, jedefalls e-n-Ängiländere – emel der Alegi und der pedantische Coiffure na – di anderi es Landschind, sehr schön gwachse und schön vo Gsicht, aber ender e chly melancholisch. Ufgfalle-n-isch a dere, daß si ohni Eztravaganz i ihrem Derhärcho der Mode Trotz 269 botte het. Schtatt der üebleche, gfältlete Battiste-Collerette het si es Fichu à la Marie Antoinette treit, was ihrem prächtige Hals verwändt guet gschtande-n-isch. Ihre Gang isch degagiert und ihri ganzi Haltung ender schtolz und beschtimmt gsi. Hinder dene beide Töchtere chöme zwee Buebe, der eint ma füfzächni, der ander öppe zwölfi gsi sy.
Undereinisch blybe di beide Töchtere schtah. Die, wo der Schaffner für ne Bärnere-n-agluegt het, packt, wie i mene große Chlupf, ihri Fründin bi der Hand und wird bald rot, bald bleich. No het der Schaffner sech dä Schräcke nid erklärt gha, so schteit sy Herr Villars vor dene Beide, o dunkelrot im Gsicht. Er breitet wie zum Epfang d'Arme liecht us und seit: »Ne vous effrayez pas, Mesdemoiselles, je viens prendre congé de vous.« D'Bärnere git ihm, sichtlech verläge, aber doch fründlech d'Hand und schtellt ne-n-ihrer Fründin vor. Di beide Buebe hei der Herr Villars ungeniert grüeßt, wie ne-n-alte Bekannte. Druuf sy si alli mitenandere zur Abtei gange.
Si hei sech es Z'mittagässe bschtellt und sy bi-n-enandere blibe. Währed dem Ässe hei si nid grad gar läbhaft brichtet, alles wältsch und ender glychgültigs Züüg. Meh als einisch het d'Ängiländere der Herr Villars öppis gfragt über di politische-n-Ereignis vo Bärn; aber jedesmal het er nere gseit, er wüssi nüt und het öppis anders afah brichte.
270 Mhm, het der Schaffner dänkt, jitz gang ihm es Liecht uf übere Herr Villars. Aber als Kastellan vo nere bärnburgerleche Korporation het er jitz der Gedanke-n-ufgä, dem Schtatthalter z'Erlech Bricht z'mache. Im Gägeteil, er het sy Gascht mit größerem Flyß bedienet als vorhär. I syne Vermuetunge-n-isch er no gwüsser worde, wo-n-er nachem Ässe d'Bärnere, die vo de-n-Andere mit »Jetti« isch agredt worde, dem Herr Villars ghört zuerüefe: »Monsieur Landorfer«. Si het gschine sech verschnäpft z'ha, vo-wäge, si isch ob ihrem Zueruef erschrocke-n-und rot worde, währed är mit mene verwysende Blick g'antwortet het.
Di jungi Gsellscheft isch i Wald use gschpaziert, d'Ängiländere, e Pänsionsfründin vom Jetti, wo z'Rychebach en séjour gsi isch, mit dene Buebe Lombach vorus, ds Jetti mit dem Karludi langsam hindedry. Er het sym Göttichind erzellt, wie-n-er z'St.-Blaise underem Name Villars bi syne-n-alte Bekannte-n-i schträngem Verschteck es ungmüetlechs Dasy füehri.
»Aber wieso syd Dir de dahäre cho?« fragt ds Jetti.
»I ha dür ne Brief vo myr Mama erfahre, daß Dir es Pic-nic uf d'Insel vorheiget und jitz ha-n-i mi dahäre gschliche-n-und sit dreine Tage-n-uf Ech gwartet.«
271 »Ach!« seit ds Jetti, »das isch hingäge meh als touchant.«
»Es isch leider Gotts nume no my Pflicht und Schuldigkeit«, fahrt der Karludi furt, »vowäge, wie-ni der scho gseit ha, bi-n-i cho, für der cho adieu z'säge. Das ha-n-i mer hingäge doch nid welle la näh«.
Druuf sy si e Zytlang wyter gloffe, ohni daß eis es Wort fürebracht hätti. Ds Jetti het sys Naselümpli vor ds Gsicht gha und nume mit Müej sy Fassung bhalte, währed är sech uf d'Lippe bisse-n-und uf e See use gluegt het.
Ändlech wird er sym Weh wieder Meischter und seit mit erzwungener Schtimm: »My Mama meint zwar, es wäri nid nötig. Mer bruuchte-n-is nid la z'fahre. Aber di gueti Seel weiß halt allwäg nid alles. Si weiß villicht nid, daß i usgschribe-n-und verfolget bi »»wäge hochverräterische-n-Umtriebe«« – da channsch es sälber läse.« Er git dem Jetti ds Amtsblatt mit der Usschrybung. Ja, da het's es druckt chönne läse. Alles, was dem Jetti a der üssere-n-Erschynung vo sym Schatz e so lieb worde gsi isch, di nätti Schtatur, sys schöne, regelmäßige Gsicht mit de treuhärzige, graue-n-Ouge, de liecht ufgworfene Lippe, sy sydige bruune Schopf, isch da vor aller Wält syne Verfolger als Merkmal agä gsi.
»Si weiß halt nid«, fahrt er furt, »was das uf 272 sech het. Si weiß no nid, daß ihre-n-Eltischte, wo nere so am Härz ligt, g'ächtet isch, heimetlos, und daß ihm Verbannung oder Zuchthus wartet. O, di liebe, liebe-n-Alte daheim! – Dir müesset ech z'säme tröschte. Dir müesset halt eifach anäh, i syg nümme, i syg dürgschtriche-n-und fertig. – Briegg nume nid, Jetti. Es isch jitz halt so, und da chönne mer nüt dranne-n-ändere. Aber verzieht mer, um Gott's wille, vergäbet mer's, daß i nid meh a euch alli dänkt ha. I bi halt myne-n-Ideal nachegschtürmt und ha geng nume der Himmel vor mer gseh, wie-n-i mer ne vorgschtellt ha. I ha gmeint, es chönni und dörfi nid sy, daß di Volksrächtler ds Hefti i de Händ bhalte. I ha mi der Eterbung welle widersetze, und hätte-n-üsi Lüt nid der Muet verlore, so wär's nid so wyt cho. – Wohär chunt's o, daß si so ihres Vertroue verlore hei? – O lue, du weisch nid was i düregmacht ha. Aber jitz hani's düregkämpft. Jitz bi-n-i fertig mit allem. Und um kei Prys wett i no einisch da düre. I ha nume no ei Wuusch, und das isch dä, daß weder du, no sünsch öpper, e Versuech machi, mi vo mym Etschluß abz'bringe. Ds einzige, was mi tröschte chönnti, wär, z'gseh, daß i dys Glück nid verschtört ha. Lue, du bisch no jung. Du channsch no glücklech wärde-n-und – glücklech – mache.« Wieder het sech der Karludi uf d'Lippe bisse-n-und sech abgchehrt.
273 »Was weit Der de jitz mache?« fragt ds Jetti.
»Weiß nid.«
»Wär's nid besser, Dir würdet Ech z'Bärn ga schtelle-n-und Begnadigung verlange?«
»Bi der neue Regierung? – Ender ließ i mi hänke. – I bi dene nüt schuldig, und sech ihrer Justiz uslifere, wär so viel wie Sälbschtmord. – Nei, so wyt bi-n-i de doch no nid. Was i no ha, isch mys Läbe, und über das wott i verfüege, i ganz allei, und i wirde de scho no öppis druus mache. Das wirfe-n-i dene-n-Usurpatore nid under d'Füeß.«
»Aber loset«, underbricht ne ds Jetti i sym zornmüetige-n-Alouf, »es verwunderet mi e chly, Euch e so ghöre z'rede. Eues Läbe ghört doch nid Euch allei. Oder?«
»Es isch es einzigs Wäse-n-uf der Wält, däm i's freiwillig gä hätti. Das bisch du, Jetti. Aber jitz isch es nümme müglech.«
»Aber und – – – –?«
»I weiß scho, was du wottsch säge. Du meinsch wägem Vatterland. Aber i kenne keis Vatterland meh. Es wär mer e Sünd, mys Läbe-n-i Dienscht vo dene ga z'schtelle, vo dene-n-i weiß, daß si ds Volk mit ihrem Eigenutz um sys wahre Glück bringe.«
»Das wüsset Dir doch eigetlech nid. Die hei villicht o ihri Ideal, und wär weiß – – –«
274 Da lachet der Karludi hässig uf und seit: »Ja, die! – Suberi Ideal! Dä Patriotismus isch es dürsichtigs Mänteli. – Nei, nei, i sueche mer jitz halt e neui Heimet. Der lieb Gott, wenn er mi nid ganz het prysgä, – –«
»Wie redet Dir o!«
»wird mer ds Land scho zeige, wo me mi no z'bruuche weiß. Dert isch es mer de glych i niderer Schtellung z'diene. Wenn me mi de nume myni Gabe lat la bruuche.«
»Aber das chönntet Dir ja hie o, sobald Dir uf ne leitendi Schtellung verzichtet.«
»Nei, uf Bärnerbode wott i däm Bruef läbe, dä mir vo Gott und Rächtswäge zuechunt, oder nüt; aber das chunt jitz gar nümme-n-i Frag. I bi expatriiert und g'ächtet, vo mym eigete Vatterland wägg'worfe, und drum het es o keis Rächt meh uf mi.«
Dä Trotz isch dem Jetti vorcho, wie-n-es dornigs Schlinggwächs, i däm es weder füretsi, no hindertsi het chönne-n-ab Fläck cho, und drum sy-n-ihm di melodische Klimpertön, wo jitz vom weschtleche Waldsoum här sech i ds lyse Chräschle vo de fallende Bletter gmischlet hei, e-n-erwünschti Ablänkung gsi. Schtumm und schtill sy si Beidi dene Töne nachegange, düre vielfarbige Waldwäg uf em oberschte Rügge vo der Insel, bis si uf di Andere gschtoße sy. Die hei sech vor em Wald, uf mene sunnewarme 275 Mätteli glageret gha, d'Ussicht gluegt, und d'Ängiländere het zum Etzücke vo de Buebe Lombach mit nere volle, weiche-n-Altschtimm allerhand schottischi Lieder gsunge-n-und uf der Guitarre klimperet.
Ds Jetti het sech näbe syr Fründin nidergla, währed der Karludi, a ne-n-Eiche glähnt, mit troumverlorene-n-Ouge-n-uf e See abegschtuunet het. So schön dä Ougeblick gsi isch, so toub sy dem Jetti syni Ohre blibe. Es het zwar syr Fründin na jedem Lied danket und se gheisse wytersinge; aber das isch alles nume gscheh, für Zyt zum Überlege z'gwinne. Hütt hei si sech villicht zum letschtemal für vieli Jahr begägnet, und jitz het me müesse schlüssig wärde. Eigetlich isch zwar ds Jetti mit sech ganz im Reine gsi. Wo-n-es vo Gänf hei cho gsi isch, tiefer ergriffe vo de Reveil-Idee-n-als je vorhär, da het's es paar bösi Momänte düregmacht. Us der höchschte Freud isch es dür ds Karludis Schicksal i di furchtbarschte-n-Ettüüschunge-n-abe gworfe worde. Ganzi Nächt düre het es briegget. Ja, es isch e so abecho, daß es mehreri Tag het müesse d's Bett hüete, und daß me gförchtet het, es wärdi z'grächtem chrank. Da, i der Schtilli vo sym Chrankebett, het es du nah-ti-nah sech wieder z'rächt gfunde. Natürlech het me-n-ihm vo allne mügleche Syte gseit, es müessi sech halt der Karludi us em Chopf tue. Aber da het's nüt druuf gä. Im Gägeteil, jedes Abrate-n-isch bim 276 Jetti schröcklech übel agange, und es het sech i Gedanke je länger, descht meh a sy Götti agchlammeret; isch är doch dä Möntsch gsi, bi däm es geng gloubt het, einzig chönne Verschtändnis z'finde. Är het ihm's ja mängisch gnue bewise, und wo-n-er öppe no lätz drinne gsi isch, da het es ne de mit Liebi welle-n-uf ds rächte Trom bringe. Wie het es sech doch da druuf gfreut! No uf der Reis vo Gänf hei het es sech das alles so herrlech usgmalet gha.
Aber du, nachem erschte Schturm, wo's schtiller worde-n-isch um ihn's ume-n-und niemer meh ihn's zum Widerspruch greizt het, da het es sech du sälber afah frage, öb es nid ufem Holzwäg sygi. Eigetlech heig es ja scho us de Briefe vom Karludi gseh, daß er ihn's juscht i de wichtigschte Frage mißverschtande heigi. Und z'vollem heig der fatal Usgang vo sym Undernäh bewise, wie wenig er eigetlech mit sym Gott i nes pärsönlechs Verhältnis cho sygi. Alles heig er lätz usgleit und niene welle-n-ygseh, daß er ganz verchehrt drinne syg und hübscheli näbenab chömi.
Dür das Nachesinne-n-übere Karludi isch ds Jetti uf di unglücklechi Idee grate, d'Resultat vo syr yfrige Fürbitt für e Karludi welle feschtz'schtelle. Das isch du frylech nid ermuetigend gsi. Im Gägeteil, es isch ihm vorcho, wie wenn di ganzi Etwicklung vom Karludi trotz allem Bätte nume no hindertsi 277 gange wär. Und sy Beteiligung a däm verunglückte Komplott het klar gschine z'bewyse, daß alles für nüt gsi isch. Also het i der ganze Fürbitt für ihn öppis müesse chrumm sy. Und richtig, ei Morge, wo ds Jetti bim Erwache syni Grübeleie wieder ufnimmt, da fallt's ihm plötzlech wie-n-e Dechi vo de-n-Ouge: es heig im Grund bi däm ganze-n-Yträtte für e Karludi eigetlech egoischtische Zwäcke verfolget. Ds Jetti het, ohni e-n-Usdruck derfür z'finde, etdeckt und epfunde, was e psychischi Undermischung i nes religiöses Schträbe-n-isch. Da drob isch es erschrocke, het gmeint, es heig sech bös versündiget, und undereinisch isch ihm di gwaltsami Zerschtörung vo syne Tröume, vo sym ganze, doch so reine Liebesläbe vorcho wie-n-e-n-Erlösung. Und jitze het es dem liebe Gott uf de Chneue-n-afah danke für di glychi Füehrung, die-n-ihm vor wenige Wuche ds Härz verrisse het. Dermit isch sy Etschluß o gfasset gsi, uf d'Verbindung mit dem Karludi z'verzichte. Es het ne nid welle la falle, jitz weniger als je, vowäge jitz het dä arm Möntsch d'Fürbitt nötiger gha als irged einisch i sym Läbe. Jitz wär es e Sünd gsi, ne la z'falle. Aber jitz het es o mit guetem Gwüsse für ihn dörfe-n-yschtah. Es het sech vo-n-ihm losgrisse gschpürt. Kei bloß seelischi, kei sündhafti Neigung meh het ihre Schatte-n-uf sy Liebi dörfe wärfe.
Wenn es im möntschleche Läbe wahrhaft säligi 278 Schtunde git, so sy's gwüß die na so mene Verzicht. O wie isch's eim da wohl! Es isch eim z'muet, wie a mene guldige Summermorge-n-uf mene höche Bärg, wo me sech seit, wenn i nume myr Läbtig nie meh wieder abe müeßti! Ja, so isch es dem Jetti na däm siegrych düregfochtene Kampf gsi. Fertig, losgrisse, frei, sieghaft het es sech gschpürt, und so wenig wie der Karludi di böse Tage vom Losryße no einisch hätti welle düremache, so wenig hätti ds Jetti sy Sieg wieder welle prysgä. Ja, es isch nume no druuf us gsi, alles z'vermyde, was irgedwie di errungeni Position hätti chönne-n-erschüttere.
Um so peinlecher isch dem Jetti ds unerwartete Zsämeträffe-n-uf der Insel gsi. Sy Fründin, d'Ängiländere, het es bis zu mene gwüsse Schtrich i sys Härz la yne luege, und si het ihns mit großem Verschtändnis i syne Vorsätz underschtützt.
Z'Rychebach het si dem Jetti so mängisch prediget, »qu'il sherait un vrai crime d'exposer un être shi délicieux et shi pur aux passions d'un homme,« daß es nere da drinn bereits het afah rächt gä. Nume-n-es gwüsses, unbeschtimmts Gfüehl het ins no verhinderet, syr Fründin öppis über d'Pärson vom Karludi und sys Verhältnis zue-n-ihm z'verrate. Und drum het es jitz o sy ganzi Chraft zsämegnoh, für sym Verchehr mit dem Götti e harmlose-n-Aschtrich z'gä.
279 Was dem Jetti jitz d'Verteidigung vo sym Etschluß schwär gmacht het, isch ds Härzweh gsi, wo dem Karludi us allne Pore füregluegt het. Was het's da sölle mache? Sym Trennungsvorschlag eifach zueschtimme, hätti das nid müesse der Schyn erwecke, als hätti's ne gar nie z'grächtem gärn gha? Ywänd mache wär no verchehrter gsi. I völliger Ratlosigkeit isch ds Jetti näbe syr Fründin gsässe. Es het nid ghört, was si gsunge het; aber di schwärmüetige Melodiee hei sy Etschließungschraft erscht no glähmt. Eis mal um ds andere hei sech ds Jettis Gedanke-n-i blaue Himmel use gflüchtet und Hülf gsuecht bi'm Einzige, wo höch über de Schtimmunge schteit.
Der Karludi het a sym Eicheschtamm Quale-n-usgschtande, vowäge di guldigi Herbschtsunne het mit Grusamkeit der Gägeschtand vo syne zerschtörte Plän vor syne-n-Ouge belüüchtet. Es het ne dunkt, er gsej erscht jitz, was er i de Hände gha heigi und was ihm jitz für alli Zyt verlore gangi. Hätt er sym Härz dörfe folge, so hätt er sech näbem Jetti i ds Gras gworfe-n-und hätt' ihn's a sech drückt und ihm gseit, er chönn's nid über sech bringe, vo-n-ihm z'la. Aber er het sy Situation lang gnue überleit gha, für sech wieder la z'gah.
Aber di Marter het er nümme möge-n-usgschtah. Er düüßelet wieder i Wald yne. Derby mueß ihm e Süüfzer etwütscht sy; denn ds Jetti het sys 280 Verschwinde grad gmerkt. Und jitz het es sech gseit, syg der Momänt cho. Ohni no z'wüsse, was es eigetlech wott, geit's ihm nache. Da schteit er vor ihm, im Waldwäg, luegt i d'Böum ufe, beidi Händ a Chopf drückt, wie wenn er sech d'Ohre wetti verha.
»Herr Jeses Gott, du arme Möntsch,« het sech ds Jetti gseit, »wenn i der nume wüßti z'hälfe.«
No einisch es gheims Schtoßgebätt, und mit läbigem Schritt geit's ihm nache. Er ghört's, chehrt sech um – und – di Beide falle sech under härzbrächendem Schluchze-n-ume Hals, zwöi, drümal, und nachhär hei si sech d'Hand drückt und sy, ohni es einzigs Wort meh z'finde, usenandere gange.
Mit haschtige Schritte-n-isch der Karludi im Wald verschwunde, währed ds Jetti i sym Leid und Weh näbe nere mächtige-n-Eiche-n-isch blybe schtah. Mit der einte Hand het es sech a dä Schtamm gschtützt, di anderi het's uf d'Bruscht preßt. Lang het es gmeint, es well ihm ds Härz verschpränge, so daß es sech gar nid het dörfe rüehre. Vor em Wald usse hei si gschwige. Ohni z'wüsse, was sech hinder ne, zwüsche de Böume, abschpilt, hei si Sang und Klang la verschtumme. Es isch e so öppis, wie-n-e Verdunkelung vom Sunneliecht über se cho. Ds Jettis Fründin het ihres Inschtrumänt i ds dürre Gras abgleit, und o ihre-n-isch es gsi, wie wenn si sech nid rüehre dörfti. Unfaßbar, aber bannend 281 sy di weiche Schallwälle vom letschte Lied allne-n-über d'Seel gschtriche. Toteschtill isch es worde, so daß me dütlech ds lyse Chräschle vo de fallende Bletter ghört het, grad e so wie denn, ach ja, wie dennzumal, wo's agfange het zwüsche dene Beide. Ds sältmal het di läbesluschtigi Aare-n-i ds Falle vo de Bletter gruuschet; jitz het me-n-i der große, truurige Schtilli tief unde di liechte Wälle vom See a der Schtrandmuure vo Rueh und Fride ghört chüschele. Tuuseti hei ihri Pärlechrönli gäge di mieschgrüene Muure gworfe, ohni bim Jetti Ghör z'finde, bis ändlech e früsche, fröhleche Luftzug ne z'Hülf cho isch, dä zuglych dem Jetti di dunkle Haar fründlech gschtrychlet und di brönnige-n-Ouge-n-abgchüehlt het. »Rueh und Fride,« »Rueh und Fride,« het's ihm vo allne Syte zueghuuchet, und nah-ti-nah isch ds Härz o schtiller worde. Ganz, ganz hübscheli het sech e vornähmi Freud über e glücklech b'schtandene Kampf i di müedi Seel ygschliche-n-und sech meh und meh drinne-n-ufgla, so daß ds Weh sech einschtwyle-n-i di dunkleri Tiefi het müesse zrückzieh.
No einisch zwar het es gäge ds Siegesbewußtsy i ds Jettis reiner Bruscht wild ufbrandet. Wo-n-es ändlech wieder us em Wald cho und zu de-n-Andere gschtoße-n-isch, het ihm sy Fründin meh oder weniger ab em Gsicht abgläse, was öppe chönnti gscheh sy. 282 Si het ds Jetti zärtlech a sech zoge-n-und isch Arm i-n-Arm mit ihm schwygsam wyter gange bis uf e-n-üsserschte Vorschprung vom Bärgrügge, wo me so schön über d'Chüneli-Insel wäg gäge-n-Erlech übere gseht. Da chunt hinder nere Boumgruppe-n-am Ufer es Schiffli zum Vorschyn. Bald hei si der Karludi erchennt, wo mit chreftige Ruederzüge-n-i See use gfahre-n-isch. Er mueß di beide Frouegschtalte-n-am Abhang erchennt ha, vowäge-n-er het plötzlech d'Rueder la fahre-n-und ne gwunke. Und währed ds Jetti sech vo syr Fründin losmacht, für ihm mit sym tränefüechte Naselümpli z'antworte, fahrt d'Ängiländere-n-i ächt angelsächsischer Gmüetsfreiheit mit ihrne schmale, wyße Finger i d'Saite vo der Guitarre-n-und singt:
Behold the hour, the boat arrive
Thou goest, thou darling of my heart
Ah! sever'd from thee can I survive? –
But fate has will'd, and we must part.
I'll often greet this surging swell,
Yon distant isle will often hail;
E'en here I took the last fare-well,
There latest mark'd her vanish'd sail,1
Jitz mueß es sy. Lue, ds Schiff wott fahre,
My liebe Schatz, und du muesch gah.
O würd' is ds Gschick doch das erschpare!
Wie söll i's ohni di usschtah?
Wie mängisch wird mys Härz mer blüete,
Winkt mir das Ufer öppe no!
Hie han'di z'letscht mal müesse bhüete,
Hie bisch mer us de-n-Ouge cho.
3
283 bis plötzlech ds Jetti der Hals vom Inschtrumänt umfasset und mit lysem Druck de Saite der Ton nimmt. I ds Jettis Blick hei Opferflamme gloderet.
Wo ds Schiffli us em Gsichtskreis vo der Gsellscheft cho isch, hei si gmerkt, daß o für si der Momänt für d'Abreis cho isch, und si hei sech wieder uf Gerolfinge-n-ygschiffet. Z'Töuffele hei si, wie verabredet, der Papa Lombach mit dem große Landauer gfunde.
Bi'm Sunne-n-Undergang hei si sech uf der Höchi ob Frienisbärg no chly versuumt, so daß du der Herr Oberscht gäge Meichilche-n-abe der Gutschner chly läbiger het gheisse fahre. Jitz het's ds Päch welle, daß underwägs eine vo de große Tragrieme-n-a der Gutsche het la gah, so daß me di letschte zäche Minute bis Meichilche z'Fueß het müesse ga. Da isch nüt anders gsi z'mache, als z'Meichilche-n-um ne Sattler us oder a mene-n-Ort es Seili ga z'heusche. So het ds Schicksal di Reisende vor e »Bäre« gfüehrt, was dem Herr Oberscht höllisch 284 unagnähm gsi isch. Er het sech uf ne-n-Uswäg bsunne. Aber wo der Herr Großrat Bickhard mit mene schelmische Zucke-n-i de Muulegge-n-under der Hustüre-n-erschynt, dänkt er, er well lieber nüt la merke, und so hei sech di beide politisch verfindete, alte Kamerade mit gägesytigem suursüeßem Lache-n-über ihres Zsämeträffe grüeßt. Der Ludi het nid lugg gla, bis er di ganzi Gsellscheft het i di hinderi Gaschtschtube-n-yne glootset gha. D'Frou Bickhard isch i d'Sätz cho, für ne z'däsele-n-und öppis Bravs ufz'schtelle, währed di beide-n-alte Soldate hei ghulfe zueluege, wie der Gutschner mit dem Sattler der Schade wieder guetgmacht het. Der Ludi het mit nere Latärne zündtet und zum Oberscht gseit: »Dä Wage hätte mer z'Wilna sölle ha, he? – Oder wie het's scho gheisse?«
»Wär weiß,« meint der Herr Lombach, »mer wäre de mitsamt dem Wage-n-umcho. Wär nüt het, däm nimmt me nüt.«
Nah-ti-nah sy di Zwee doch du no z'grächtem i ds Gschpräch cho, und währeddäm me d'Umemacher zu mene Schoppe gschickt het, hei si sech vor em Hus uf mene Bank nidergla. Da seit emel du der Bärewirt zum Oberscht: »Das sy aber nid beides dyner Töchtere?«
»Nei, b'hüetis nei, di anderi isch e-n-Ängiländere.«
285 »Äbe, es het mi de no düecht, es chönnti öppis e so sy. Aber Dyni isch de nahdischt di schöeri. Ohni Komplimänt, es isch di schönschti Bärnere, wo-n-i kenne.«
»Das wett i jitz nid grad säge, aber si het sech guet z'wäggla, 's isch wahr.«
»Wohl, wohl, es isch es sufers Meitschi, würde-n-öppe d'Bure säge. Mir het si vo Chlynem uf guet gfalle.«
»Ja, my Liebe, wenn du wüßtisch, was de nere-n-anegmacht hesch!«
»I? – Dyr Tochter öppis anegmacht?«
»Ja, ja, Ludi,« seit der Oberscht und chlopfet sym Kamerad uf d'Achsle, »du hesch se-n-um ihre Schatz bracht.«
»Das wird öppe nid sy?«
»Äbewohl isch es.«
»Wieso de?«
»He du hesch ja d'Regierung hinder se greiset, wo si da im Bannholz taget hei oder nid?«
»O o, isch er dert derby gsi? Das isch mer leid. Aber da het me halt nid d'Weli gha. Me het hinder se müesse, breich's Wän's well.«
»Jä, lue, so geit's halt, Du gsehsch jitz o, was d'Politik mit sech bringt. – Übriges mueß i säge, i hätti's nid juscht erwartet vo dir, daß du-n-is e so a Chrage giengisch.«
»Was ha-n-i anders welle? I ha's nid gsuecht. So wahr, daß i hie bi nid. Aber, begryf! Vom Momänt a, wo si mer sy cho brichte, daß da e Verschwörung gäge d'Regierig im Gang sygi, ha-n-i doch müesse derzue tue; sünsch hätte si mi ja sälber müesse-n-i Verdacht näh. Weisch, me mueß de halt o säge, daß si's dumm agreifet hei. Me het ne ja müesse drübercho.«
»Das wohl.«
»I cha der's nume säge, i ha mi nid gärn dry yne gla; es het mi öppe gnue gchoschtet. Aber i ha eifach müesse.«
»E ja, aber hättisch du di nume nie i d'Politik ynegla! Was wott doch Euereine da drinne? Dir syd gar nid derfür gmacht. Das isch eifach üsi Sach.«
»Das meinet dir äbe,« seit der Ludi und lachet häll uf, und der Oberscht antwortet äbe so heiter: »Äbe, und dir meinet's halt anders; da git's jitz nüt meh z'chähre.«
Wo si ufschtande, für wieder la az'schpanne, seit der Ludi Bickhard: »Nei, das wär mer jitz doch leid, wenn i dyr Tochter so öppis anegmacht hätti. – Isch es de gwüß wahr?«
287 »Ja, ja.«
Der Ludi schüttlet der Chopf ergerlech und seit: »Nei gwüß! – Wenn i das gwüßt hätti! Das isch mer jitz wäger nid rächt. – Darf i wüsse, wär es isch?«
»Me seit neue, du heigisch ne gwörgget.«
»Was? – Gwörgget söll i Eine ha? – Aha, ja so, ja, jitz weiß i scho. So, so, isch das eine vo Dene gsi? – Aber doch nid öppe der Lentulus?«
»Nei, nei.«
»I weiß drum o nid wele, daß i erwütscht ha. Jedefalls het der sälb e chreftige-n-Arm. I ha bim Donnerli e Schnatte hei treit, i wett nid all Tag e so. – Isch es öppe dä jung Landorfer?«
»Du hesch es errate.«
»So, so? E nu, für dä duuret's mi de no chly. S'isch e nätte Bürschtel. Aber zu mene Verschwörer het dä ds Züüg nid.«
»Nei, i gloub es o nid.«
»Ja nu, dä wird sech de öppe wieder zuechela, wenn der Schturm vorby isch.«
»Das chönnt sech de aber i d'Längi zieh.«
D'Gutsche-n-isch underdesse wieder i Schtand gsetzt gsi, und so hei der Ludi und der Fritz Lombach für hütt ihres Gschpräch müesse-n-abbräche. Wo der Wage-n-abgfahre gsi isch, het der Ludi syr Frou bychtet, 288 was er, ohni's z'wüsse, agrichtet heigi, und d'Frou het nid abgä, bis er nere verschproche het, er well öppis luege z'tue für e junge Landorfer, wenn sech e Glägeheit sötti biete. »Aber einschtwyle-n-isch da nüt z'mache,« het der Ludi gseit, »er isch ja furt und me weiß nidemal, wohi.« 289
Das heißt uf dütsch ungfähr:
Jitz mueß es sy. Lue, ds Schiff wott fahre,
My liebe Schatz, und du muesch gah.
O würd' is ds Gschick doch das erschpare!
Wie söll i's ohni di usschtah?
Wie mängisch wird mys Härz mer blüete,
Winkt mir das Ufer öppe no!
Hie han'di z'letscht mal müesse bhüete,
Hie bisch mer us de-n-Ouge cho.
(Nüt für unguet, Herr Burns!)
XII.
Wie Zwöi drüber chöme, daß si sech wüescht verrächnet hei.
Di tränerychi Verzichtleischtung uf der Bieler-Insel het ändlech e wohltuendi Fridesschtimmung i ds Schloß Rychebach bracht. Ds Jetti het nid viel la merke, und me het sech wohl ghüetet, syni Gedanke-n-irgedwie uf ds verlorene Glück z'bringe. D'Ängiländere-n-isch wie-n-es lybhafts Gedicht i Schloß und Garte-n-umenandere gschwäbt und het mit ihrem bsundere Charme di ganzi Familie dür di melancholische Herbschttage düre glootset. Me het brav änglisch glehrt, und ds Jetti het ganzi Abede mit ere-n-am Klavier zuebracht. Zwüsche-n-yne hei di beide Fründinne sech gägesytig ds Härz gläärt, und derby isch ds Jetti geng 290 meh zur Überzügung cho, daß es allei dür ds Läbe sölli schtüüre und daß es sy großi Liebi, schtatt se-n-a ne Ma z'verschwände, dä das große, heilige Kapital doch villicht nid ganz richtig g'würdiget hätti, a mene ganze, große Kreis vo Lüte sölli la z'guet cho. Nume het es mängisch nid rächt gwüßt, wie-n-es das praktisch söll achehre, vowäge ds sältmal het me no gar wenig wohltätigi Vereine-n-und Anschtalte gha. Solang d'Ängiländere da gsi isch, het me neue nie Längizyti gha. Aber, wo du Die verreiset isch, het's dem Jetti wieder afah böse. Sy Zueflucht isch ume d'Frou Ryhiner gsi und öppe no es paar anderi glych dänkendi Lüt. Und da het emel du ds Jetti vo neuem müesse-n-erfahre, wie schwär es isch, grad juschtemänt da sy chrischtlechi Liebi z'bewähre, wo me higschtellt isch, und nid nume de Glychgsinnete gägenüber. Ganz vo sälber het es sech wieder meh de Dissenter agschlosse-n-und syni Nächschte la merke, daß es ihm Müej choschti, artig z'sy mit ne. Natürlech isch de albe ds Echo bi Dene-n-o dernah gsi. Me het sech das aber eifach dermit erklärt, daß halt im Grund der Karludi no geng i ds Jettis Härz läbi, um so meh, als d'Frou Blanche ganz vergäblech anderi Tröschter zueche zoge het. Vo de junge Herre het keine-n-öppis gwüßt az'schtelle mit dem Jetti.
Da isch plötzlech e-n-Umschlag yträtte. Usgähnds Winter isch d'Frou Ryhiner zu ds Jettis 291 unergründlechem Leid gschtorbe. Der Kreis vo ihrne Verehrer het sech e chly afah lockere, und dermit isch ds Jetti innerlech uf eigeti Füeß gschtellt worde. Wohl het d'Frau Ryhiner, wie me so seit, e Teil vo sym Härz mit i ds Grab gnoh. Aber es isch grad gsi, wie wenn der Räschte descht schöner würd uswachse. Jitz hei o d'Eltere-n-und d'Gschwüschterti ds Jettis liebrychi Seel z'grächtem glehrt kenne. Linggs und rächts het es usteilt, was es im Heiligtum vo sym verborgene Läbe diräkt und ohni Zwüschehändler a unvergängleche Schätze-n-usghobe het. Und nid lang isch es gange, so het es o ne ganz e bsunderi Ufgab gfunde, es Uebungsfäld für sy überschtrömendi Liebi. Uf mene Landguet i der Nächi vo Bougy im Wältschland het e-n-einsami, chränklechi Tante gwohnt, die vor Längizyti vo Tag zu Tag wunderlecher worde-n-isch und der ganze Verwandtschaft viel Sorge gmacht het. A mene schöne Tag, wo der Papa wieder e Chlöhnibrief vo der Tante-n-übercho und allerwälts nümme gwüßt het, wie hälfe, seit ds Jetti, äs well ga Bougy, die Tante ga goume. Z'erscht het me das Anerbiete nid ärnscht welle näh, und niemer het dem Jetti das Opfer welle zuemuete. Aber es isch derby blibe-n-und het's düregsetzt. Me het ihm gseit, es wärdi Schtärne gseh bi der wunderleche Drucke. »Nu, so gsej i!« het's g'antwortet und isch verreiset.
292 »E nu, das lat sech emel nid schlächt a,« het ds Jetti dänkt, wo-n-es gseh het, wettigi Freud es syr Tante macht. Zwee, drei Tag isch Die würklech z'oberscht im Juhe gsi. Aber nachhär isch si mit ihrer härzige, junge Dame de Compagnie jede Tag um ne Schtägetritt abe. Und wo si z'underscht aglanget gsi sy, het ds Jetti würklech d'Schtärne-n-afah gseh, und zwar nid nume z'Nacht. Aber item, es het usghalte. Und bald het es wieder ufgläbt i der Wahrnähmung, daß es ändlech i d'Lag cho sygi, sys Läbe-n-i wahrhaft chrischtlecher Art nützlech z'bruuche. O das sy herrlechi, glücklechi Tage gsi. Es het ds ganz Hus und no d'Lüt i der Umgäged mit syr Liebi glücklech gmacht und je länger, descht meh z'gschpüre-n-übercho, wie lieb es de Lüte worde-n-isch. Es het hei gschribe, es tuuscheti mit niemerem meh. Jitz heig es ds rächte Trom gfunde, und jitz ändlech wüssi's, für was es uf der Wält sygi.
Wenn me so ne Gedanke-n-i ne Brief gsetzt het, so isch er emel de afange-n-a-mene-n-Ort ufgschribe-n-und blybt dert, wie-n-er isch. Aber im Chopf oder im Härz vom Briefschryber faht er sech mängisch afah verändere, göb daß der Brief uf der Poscht isch. So het o ds Jetti erscht rächt über das afah nachedänke, was es hei gschribe het, wo der Brief scho underwägs gsi isch. Am Abe, wenn sy Tante d' Patiences gmacht und ihri Charte schön uf em Tisch 293 z'wäg gleit het, so het äs ob syr Brodierete syni Gedanke-n-i Hüüfleni näbene-n-andere gleit und gfunde, es schtimmi pärfäkt. Und doch het ihm das Schpil nie rächt gfalle; es isch nume nid drüber cho, warum.
* * *
Mittlerwyle-n-isch ds Urteil ergange gsi und bekannt worde. Nid nume sy di flüchtige Verschwörer alli in contumaciam zu mehrere Jahre Gfangeschaft und schwäre Gäldschtrafe verurteilt worde; sondere sogar über d'Mitglieder vo der Sibnerkommission und no vieli anderi sy Freiheits- und ander Schtrafe-n-usgschproche worde.
Z'St. Blaise het me, sit daß der Schnee gschmulze-n-isch, hie und da der Herr Villars uf einsame Wäge gseh zum Chaumont ufeschtyge. Syni Fründe-n-und Hähler hei ne mängisch gwarnet und ihm gseit, er wärdi no welle, bis daß ne-n-öpper etdecki und usliferi. Aber er isch i syr freiwillige Haft fascht vor Längizyti gschtorbe, und, so guet und lieb syni Quartiergäber gäge-n-ihn gsi sy, het er's eifach nümme-n-usghalte. Es isch ihm gsi, wie wenn unsichtbari Wäse ne der Bärg ufjagte. O uf d'Gfahr hi, daß es einisch mit nere Verhaftung chönnti ändige, isch er je länger, descht öfter uf sy liebe Chaumont gange. Und was het er dert obe gsuecht? – Ach, nüt als e Blick i ds Bärnerland übere. Und wie 294 meh, daß er isch ga überluege, wie schwärer isch es ne-n-acho, wieder i sys Verschteck abe z'gah. Mit jedem Tag isch es däne grüener und schöner worde. Hätt er übere dörfe, so hätt's ihm villicht nid halb so viel gseit. Aber e so a der Schwelle vo sym liebe Bärnerland z'läbe, und nid yne z'dörfe, sys Volk vo wytem hinder em Pflueg z'gseh und nid by-n-ihm z'sy, nid der chly Finger dörfe z'rüehre für syne Zile zuez'schträbe, das isch ihm unändlech schwär worde. Het er i der erschte Zyt vo sym Exil nüt als zürnet und grüblet über syni truurige-n-Erläbnis und di fatali Wändung vo de politische Zueschtände, so het er jitz, na monetelänger Einsamkeit, sech mit dem Gedanke vertrout gmacht, daß halt e-n-anderi Zyt abroche sygi und daß me sys Läbe-n-und syni Gabe nid dörfi der Vergangeheit opfere, sondere, daß alles Läbe-n-eigetlech öppis Zuekünftigs sygi. Nah-ti-nah isch i ds Karludis Seel wieder e lyse Hoffnungsschimmer ufdämmeret, di große Gedanke, wo einisch syni Fäcke gsi sy, der Troum vo nere-n-Arischtokratie, i dere-n-öppis Höchers als Rychtum und Name sötti der Usschlag gä, i ne Form z'bringe, die der Zyt agmässe wäri. Und wie dusse-n-i warme Früehligsnächte-n-alles ufgschosse-n-isch zu neue Tribe-n-und neue Bletter, so het's afah trybe-n-i syne Gedanke. Aber no isch dem Karludi nid klar worde, a was me de eigetlech i sym neue 295 Schtaat sötti erchenne, wär zur Regierung qualifiziert sygi. Mängs het er sech usdänkt, und z'letscht isch er uf d'Liebi zum Volk verfalle. Wenn me der Wäg fändi, die Lüt usez'sueche, wo, wie är fälber, ganz erfüllt wäre vom Trib, dem Volk z'diene, so wie's einisch ds Jetti gmeint heigi, de wär bald alles gwunne. Aber, het er sech müesse säge, es welli ja eigetlech Jede der Name ha, er meini's guet mit dem Volk, und di glyche Lüt, wo das dem Schultheiß Fischer abgschproche-n-und dermit juscht grad ds Bärnervolk um eine vo syne beschte Fründe bracht heige, bhoupte-n-alli z'säme, si, und nume si meine's guet mit dem Volk.
So het der Karludi mängisch schtundelang gschtudiert; aber es isch ihm gange wie dem verloffene Buebli im Wald; er isch geng im Kreis umegfahre-n-und geng wieder uf e glyche Punkt cho. Und vo Zyt zu Zyt isch er de drüber erwachet und 's isch ihm wieder i Sinn cho, daß für ihn um ds Bärnervolk ume-n-e mächtige Zuun gschtande-n-isch und daß ne sys unglückleche Bärnerhärz nume für e Narre gha het. De isch es de wieder ganz schwarz über ne cho, und er het gjammeret, wenn er doch o um ds Himmels wille-n-us däm Ghürsch use chäm.
Wo-n-er am wenigschte meh a ne-n-Uswäg gloubt het, zeigt ihm e Brief vo syr Muetter eine. Si het ihm under anderem gschribe, ds Jetti sygi vor nes 296 paar Wuche ga Bougy gange, für sy alti Tante ga z'goume. Z'erscht het er da nid viel druus gwüßt z'mache. Und i syr Lag het es nid viel gha z'säge, öb ds Jetti ga Bougy gangi oder i d'Türggei. Aber eis isch i sym Chopf blybe hange: Ds Jetti – ja ds Jetti! Isch äs nid ds einzig Härz gsi, wo ne verschtande het? Er het sech lang Müej gä sech's usem Chopf z'schla. Aber dä Brief het wie mit eim Schlag ds Füür wieder zum Usbruch bracht. Er isch ihm nümme Meischter worde-n-und het syne Gedanke freie Louf gla. Ohni Zil und Ornig sy si über ihn gschtürmt. Er het nid gwüßt, mit welem Rächt und wie-n-er syni Aschprüch söll erneuere, und no weniger, was für Ussichte-n-er dem Jetti sölli mache. Aber welle het er's. Das Härz het müesse sys wärde. Es isch ihm plötzlech ganz unzwyfelhaft vorcho, daß är es heiligs Rächt druuf heigi und daß eifach öppis i der göttleche Regierung vom Möntschegschlächt fähli, solang er nid sys Härz i das vom Jetti chönni usschütte. Dert isch sy Platz gsi, dert het er sech müesse ga ynischte. Und wie meh, daß er sys Begähre het la schieße, descht dütlecher isch es ihm worde, daß das doch di großi Lösung vo aller syr innere Not sygi. Im Jetti ersch hei syni Ideal chönne Gschtalt anäh. Jitz het er afah begryfe, daß är sälber di Ufgab nümme wärdi löse, die ihm vo Chindsbeine-n-uf vorgschwäbt het. Aber e neui 297 Generation isch offebar beschtimmt gsi, ds rächte Liecht z'übercho und d'Frücht vo der gägewärtige, gärende Zyt dem Bärnervolk darz'biete. Und d'Muetter vo der glückleche Generation het niemer anders chönne wärde-n-als ds Jetti. Ja, jitz isch's dem Karludi klar worde, daß är als es Chind vo syr Zyt het müesse hälfe, ds Guete-n-us de vergangene Zyte-n-überetrage-n-i ne neui Zyt, ohni sälber dörfe d'Lorbeere vo der neue-n-Ära z'bräche. Aber nüt descht weniger hei di künftige Gschlächter ne sölle sägne mit allne syne gsinnungsverwandte Zytgenosse, will si, ohni der Ruehm dörfe zwüsche-n-useznäh, ihne dür e Schturm und Drang düre ds Guete-n-us de Trümmer vom Überläbte grettet hei.
Jitz het der einsam Wanderer brönnt vor Verlange nam einzige wybleche Wäse, i desse Vermählung sys Läbe, sys Wäse der Zwäck het chönne-n-erfülle. Jedi versuumti Schtund het ihm gschine ne z'verchlage. Und so isch halt einisch a mene-n-Abe der Herr Villars nümme vom Chaumont abecho. Me isch erschrocke-n-und het nüt anders dänkt, als jitz heige si ne-n-erwütscht. Wo-n-er na dreine Tage geng no nid zum Vorschyn cho isch, het me de-n-Eltere Landorfer gschribe, ihre Karludi sygi verschwunde, me vermueti, er sygi gfange worde.
Der Karludi aber isch im Schturmschritt über Neueburg und Iferte Bougy zuegschtüüret.
298 Es isch ender chalts und näbligs Wätter gsi, und me het sech bi Zyte-n-im Salon ygrichtet, für der Abe bi heimeligem Lampeschyn i der üebleche, schtille-n-Art zuez'bringe. Da underbräche di dumpfe Schleg vom Chlopfer a der Hustüre di lutlosi Schtilli. Schier gar gförchtet hei sech di Froue-n-ob der ganz ungwahnete Schtörung. Wär aber cha sech ihres Erschtuune vorschtelle, wo me chunt cho mälde, es syg e Herr da, wo na der Jumpfer Lombach fragi. Me het scho ne bösi Nachricht vo Bärn vermuetet, da chunt o der Name vo däm schpäte Gascht zum Vorschyn und bald druuf är sälber.
Dem Jetti het's nid übel ds Härz zsämedrückt, wo der Karludi höflech und galant d'Tante chunt cho grüeße-n-und sech etschuldiget, wäge der ungwahnete Schtund. Er het ender chly verwahrloseti Gattig gha und e-n-Ufregung verrate, die dem Jetti gar nid gfalle het. Es het sech natürlech gfragt, was da derhinder schtecki; aber der Usdruck vo sym Götti het ihns so verwirrt, daß es sy Grueß mit gedankeloser Fründlechkeit erwideret het. Me het der Gascht gheisse sitze-n-und ne gmacht z'brichte, wohär er chömi und was er vor heig. Aber sy Uskunft isch trotz aller Förmlechkeit, mit dere-n-er se vorbracht het, unklar gsi, so daß ds Jetti vermuetet het, er sygi uf der Flucht. Nah-ti-nah het es sech aber chönne-n-überzüge, daß das nid der Fall isch gsi, 299 und es het afah ahne, daß e-n-andere Grund der Karludi dahäre tribe heigi. Da druuf het emel o sy Blick dütet, dä na der erschte-n-Ufregung geng meh rüejigs Füür i sech treit het. Ganz dütlech het ds Jetti usegschpürt, daß der Karludi uf ne Momänt passet, für allei mit ihm z'rede, und über der Wahrnähmung isch es unwillkürlech je länger descht eisilbiger worde. I verworrener Hascht hei sech syni Gedanke-n-afah jage.
E-n-erwünschti Underbrächnng het d'Frag na ds Karludis Nachtquartier bracht. Er het wyters welle; aber ds Jettis Tante het's nid zuegä. Si het befohle, e Visiteschtube z'rüschte, was dem Karludi lieber gsi isch, als dem Jetti.
Da-n-äs d'Hushaltig gfüehrt het, isch es o sy Sach gsi, dem unerwartete Gascht d'Schtube zuez'wyse. Es het ne mit der Tante-n-alleini gla und isch verschwunde. – Mit chlopfendem Härze het es dem Chammermeitli ds früsche Bettzüg füregä und d'Schtube gmuschteret. Und wo-n-es der letscht Blick dry wirft, sy-n-ihm d'Träne cho z'schieße. Es isch ihm e so gsi, wie wenn es a mene heimetlose Schiffbrüchige, dä nüt me z'verlüüre het, ds schützende-n-Obdach würdi z'wägmache. Es isch alles pärfäkt i der Ornig und suber gsi, so daß sech gwüß der verwöhntischt Möntsch gärn dert inne zur Rueh gleit hätti. Und doch het dem Jetti no öppis gfählt. 300 Wenn es ufgwüehlts Härz sech i ne Freischtatt flüchtet, so sött es de doch öppis läbigs, wenn müglech es fründlechs Gsicht finde, sünsch nimmt es de der Schturm mit sech i schtille Hafe-n-yne.
Ds Jetti het i syr Schtube-n-es Vase mit früsche Gloggeblueme, wo-n-ihm d'Chinder vom Räbme g'chöhlet gha hei, greicht und's uf e Tisch gschtellt. Druuf isch es z'mitts i der Schtube blybe schtah. Syni schöne bruune-n-Ouge hei sech zur Dili grichtet, d'Händ hei sech unwillkürlech uf der wallende Bruscht verschlunge-n-und chuum merklech hei di schmale Lippe sech bewegt. »La-n-ihm's wohl sy, däm arme Möntsch, under üsem Dach! Gib ihm Rueh und Fride-n-und mach, daß es alles na Dym Wille geit!« – So het es bättet und isch gange! – Es hätti viel drum gä, wenn es jitz hätti dörfe sech i sy Schtube ga zrückzieh, für dert i der Schtilli der Kampf mit syne Gfüehl ufz'näh. Aber es het sech überwunde und isch i ds Salon zrückgange.
Ändlech isch der Momänt cho, wo me sech guet Nacht gseit het.
Wenn di gueti Tante ne-n-Idee dervo gha hätti, wettige Lanzeschtich si dem Jetti versetzt, wo si ihns harmlos fragt, ob es welli so guet sy und dem Herr Landorfer ga sy Schtube zeige! Ja, würklech mit Zittere het es der silberig Cherzeschtock gnoh und isch vor em Karludi här d'Schtäge-n-uf gange. Es 301 schtellt ds Liecht uf e Tisch und wott juscht no ne Fänschterumhang zwäg zupfe, da ghört es hinder sech d'Schtubetüre-n-i ds Schloß falle. E Pischtoleschutz hätt ihns chuum meh erchlüpft. Es chehrt sech um und wott schtracks uf d'Türe zue, aber der Karludi isch wie-n-e Schildwacht dervor gschtande-n-und het ihns mit syne schier wilde Blicke gschtellt. Dem Jetti isch es wie-n-e Schtoubwirbel um d'Ouge gfahre, und haltlos isch es näbem Tisch i ne Fauteuil gfalle. Es het e Momänt gar nid gwüßt, was vor sech geit. Da g'schpürt es syni beide Händ i ds Karludis Hände, und wo-n-es d'Ouge-n-ufschlat, falle syni Blicke-n-i ds Karludis seelevolli Ougeschtärne.
Er het zitteret und mit großer Überwindung gschine syni Wort z'sueche. »Jetti,« het er gseit, »gäll du weisch, warum i chume? – Gäll, du hesch es errate? Es isch mer leid, daß i dir so viel Emotion mache, aber – i cha nid anders. – I ha's nümme-n-usghalte-n-ohni di. Und i cha nümme sy, ohni di. S'isch fertig!« –
Er het vergäblech uf ne-n-Antwort gwartet und du wyter gfahre: »I weiß wohl, daß es e-n-unerhörti Zuemuetung isch, wenn i heimetlose, g'ächtete, verfolgete Möntsch di zur Frou heusche. Aber es isch ds Einzige, was mi no rette cha. Wenn du mer d'Hand gisch, so hilfsch mer use für geng, i weiß es. 302 Und darf es nid sy, so isch es us mit mer. – I halte's nümme-n-us.«
Der Karludi merkt, daß ds Jetti nid zu nere-n-Antwort z'bringe-n-isch und daß er ihm mit wyterem Zuesetze nume no der letscht Halt nähm. D'Ouge-n-unbeweglech uf ihns gheftet, isch er e Schritt zrückzange, wie für ihm Luft z'la. Da-n-es Aschträngunge gmacht het ufz'schtah, het er's bim Arm gnoh, ihm ufghulfe-n-und's sälber zur Türe gfüehrt, die-n-es mit verwirrte Blicke gsuecht het.
Er het ihm no düre Gang zündtet, bis zur Schtäge, und sobald er gseh het, daß es gnue Feschtigkeit het, für d'Schtäge-n-ab z'gah, isch er i sy Schtube z'rück, sälber e so ufgregt, daß er chuum meh gwüßt het, was er macht.
Für das arme Jetti isch e Nacht abroche wie-n-es bi wytem no keini erläbt gha het. Es het nid e mal meh bis zu sym Bett möge, so isch es der Längi na z'Bode gfalle-n-und, ds glöschte Liecht i der Hand, im Fyschtere blybe lige. Wo-n-es wieder zue sech cho isch, het es gar nid begriffe, wo-n-es isch, bis es i der Schtube zu syne Höupte mit der Regelmäßigkeit vo nere Pendüle Mannsschritte ghört het. Jitz isch ihm wieder ufdämmeret, was gange-n-isch. Nah-ti-nah isch ihm d'Situation klar worde, und es het sech, ohni wieder Liecht z'mache, i de Chleider uf ds Bett gleit. Dumpf und schwärmüetig 303 sy d'Schritte vom Karludi hi-n-und här gange, lang, lang. Ändlech isch ds Jetti ufgsässe, het d'Chleider abgschtreift und sech mit verschlungene Hände-n-a d'Wand glähnt. Di Schritte da obe sy gsi, wie-n-es dumpfs, beharrlechs Chlopfe-n-a sys Härz. Schtundelang het es no der Gedanke fescht ghalte, daß si Beidi uf trennte Wäge ga müesse-n-und daß das peinleche-n-Erläbnis nüt anders sygi als e furchtbari Füürprob für sy Treui a däm Wäg, wo-n-es jitz ändlech mit so viel innerer Befridigung het aträtte gha.
Aber hei di Schritte dobe nid d'Schtimm gha vo nere-n-Uhr, wo prediget het über e Täxt: »Alles Ding hat seine Zeit?« Isch es nid am Änd doch di gröschti Ufgab vo nere Frou, sech mit mene würdige Ma z'verbinde, für mit vereinte Chrefte gmeinsame-n-Ideale zuez'schträbe?
Sötti würklech e so-n-e reini Liebi chönne-n-i Abgrund füehre? – So het sech ds Jetti gfragt, und geng dütlecher het es afah gschpüre, daß juscht o ihm öppis gfählt het, das dür alli Wärk vo Barmhärzigkeit und Möntscheliebi nid ganz z'ersetze-n-isch. Es het ihn's eifach dunkt, i syr Bruscht schreji öppis na Erfüllung, und es unbeschryblechs Gfüehl het i-n-ihm ds Verlange gweckt, sech a ne-n-anderi Bruscht z'wärfe-n-und es anders Härz a sys Härz la z'chlopfe. I heissem Gebätt het es Frag um Frag gschtellt und 304 um Füehrung grunge. Und du het sech der Schturm i-n-ihm e chly gleit. D'Schritte hei ufghört, und der Schlaf het ändlech sy chüeli Hand uf di fieberige-n-Ouge gleit.
Plötzlech schla wieder di dumpfe Schritte-n-a ds Jettis Ohr, dasmal aber läbhafter und unregelmäßiger. Dür di agloffene Fänschterschybe-n-isch es froschtigs Morgeliecht ynedrunge. Ds Jetti fahrt uf. Es ghört dobe d'Türe zuefalle, und druufhi hei sech d'Schritte düre Gang verlore. Atelos isch ds Jetti uf sym Bett gsässe-n-und het glost. Me het nüt ghört als d'Amsle, wo dusse düre Näbel ufe na Sunneschyn pfiffe hei. – D'Hustüre gyret. – Er isch use!
Ds Jetti düüßelet zum Fänschter. Richtig, da geit er! Er zieht sy wyte Mantel änger um sech und, ohni e Blick uf ds Hus z'rück z'tue, schlat er under de Nußböum, die juscht ihres erschte, rotbruune Loub trybe, der Wäg y zum Signal de Bougy ufe.
»Was het er im Sinn? – Wo wott er hi?« so het sech ds Jetti mit Angscht gfragt. »Het er ächt gmeint, i begähri nüt meh vo-n-ihm?« –
Da het's keis Bsinne meh gä. Jitz oder nie! Flingg het es agleit, was grad zur Hand gsi isch, und di verhürschete Haar mit nere-n-Agraffe-n-ufgschteckt, ohni se no lang z'schträhle-n-und z'flächte. Und du isch es düre Gang gschliche, zur 305 Hustüre-n-us und het dur di schmale Räbgäßleni uf der Karludi verfolget.
Es isch chalt gsi, aber der Näbel het sech langsam glöft. I der Höchi het er scho ne ganz e liechte, bläuleche Schimmer düregla. Aber, ds Jetti het's nid g'achtet, es het nüt gseh als di graui Gschtalt vo sym Götti, dä geng langsamer, aber ohni blybe z'schtah, dem Signal zuegschtige-n-isch. Er isch ufe cho, ohni öppis vom Jetti g'merkt z cha. Jitz, wo-n-er dobe schteit und z'rückluegt, falle di erschte Sunneschtrahle-n-ufe Bärggipfel, und i Zyt vo wenige Minute-n-isch er näbelfrei im duftige Morgerot gschtande.
O, was isch es doch um di heiligi, chalti Morgeschtilli uf mene Bärg, wenn d'Wält mit ihrer Sünd, und Not tief under Eim, under de Näbelwulke z'rück blibe-n-isch!
Atelos isch ds Jetti dobe-n-acho. No het ihn's der Karludi nid gseh. Da schteit's undereinisch, wie us em Bode gwachse, näbe-n-ihm, fallt ihm i d'Arme-n-und zieht ne mit sech i d'Chneu nider. Da sy si, Bruscht a Bruscht, uf de Chneue gsi, und der Karludi het sy Mantel um di gschmeidigi Gschtalt vom Jetti gschwunge. Ihri Blicke-n-aber sy der Sunne zuegchehrt gsi, die über de Walliserbärge-n-us mene riesehafte Wulkepalascht fürebroche-n-isch und mit verschwänderische Schtröme-n-ihres Guld über di 306 dunkelpurpurfarbige Hörner, Türm und Schluchte vo der Dent du Midi usgschüttet het. Der silberig Chamme vo der Dent d'Oche het ufblitzet, und i-n-unermäßlecher Breiti sy di rosige Liechtwälle zwüsche de mattblaue Bärgzagge düre-n-über ds Näbelmeer dahär cho z'schieße. Der Jura het violett ufglüüchtet, und z'ringsetum, im ganze, schöne Waadtland, sy d'Näbelfätze-n-us de Hoschtete-n-und Bosquets dervogschliche. Heimeligi Dörfer, Schtädtli und Schlösser sy us em Dunscht uftouchet, und bald hei d'Chilchsturmschpitze der Sunne-n-etgägeglitzeret.
Di beide Möntschechinder sy e-n-Ougeblick völlig übernoh gsi und hei ihri Blicke zum blaue Himmel erhobe. Ds erscht Wort, wo lut worde-n-isch, isch vo ds Karludis Lippe cho. »Vatter im Himmel,« het er gseit, »Du bisch doch luter Liebi.«
Er het sys Brütli fescht a sech zoge-n-und langsam und fyrlech wytergfahre: »Wie herrlech und groß bisch du, Gott, i Dyne Wunder.«
Ds Jetti het sech ganz vergässe. Schlag für Schlag het es ds Karludis Härz gschpürt chlopfe, und es isch ihm gsi, wie wenn e jede Schlag e Niete würd i ihre Härzesbund trybe.
Höcher und prächtiger isch d'Sunne-n-ufgange, und nah-ti-nah isch o di blaui Flächi vom Gänfersee frei worde. Es isch e so-n-e wundervolle Morge 307 worde, daß di Beide sech fascht nid hei chöne-n-etschließe, der Bärg z'verla.
Si hei sech uf ne Felsblock gsetzt und ändlech ihrer Säligkeit o im Gschpräch afah Luft mache.
»Gäll, mer ghöre doch z'säme?« fragt der Karludi, und ds Jetti het ihm g'antwortet: »Ja, wahrhaftig, die Nacht ha-n-i's jitz erchennt. Gället, Dir verzieht mer, daß i mi nid ender ergä ha?«
»Red mer nid vo verzieh, sunsch darf i di nümme-n-aluege. Wär es drum z'tüe mitenandere-n-abz'rächne, so chäm, weiß der Himmel, d'Reihe z'erscht a mi abz'verdiene. Aber lue, Jetti, es dunkt mi juscht grad descht schöner, je tiefer i mi bi dir i der Schuld gschpüre, will i dyr Liebi dermit Schpilruum gibe. – Aber jitz los! Jitz sy mer nümme Gotteli und Götti, sondere Brut und Brütigam, und jitz seisch mer vo hütt ewäg »du«.
»Guet,« het ds Jetti gseit und mit heiterem Lache sech i sy Arm yghänkt, »also du, Karludi – weisch, eigetlech Name hesch du de ne schüzleche, aber item – du – du – du, was wei mer eigetlech jitz aschtelle?»
»Äbe,« meint der Karludi mit mene liechte Schatte-n-uf em Gsicht, »vo däm ha-n-i nume no gar nid dörfe rede. Weisch, i gloube, es gäb jitz de no öppis dürez'mache; aber jitze sy mer de Zwöi, und i ha so dütlech ds Gfüehl, mer heige sölle 308 zsämecho, daß i gloube, der Räschte wärdi sech de o gä. – Was meinsch, wenn mer einschtwyle no chly i ds Ußland gienge, bis sech der Schturm daheime gleit het?«
»Es wird wohl nid viel anders z'mache sy. S'isch ja am Änd glych, wo me sys Glück chüschtet.«
No lang sy si da obe gsässe, ds Jetti im Mantel vo sym Brütigam, und hei sech im guldige Sunneschyn verdampet. Erscht, wo se der Hunger hei tribe het, isch dem Jetti z'Sinn cho, daß es eigetlech i däm Ufzug niemerem dörfi under d'Ouge cho. Si hei sech uf e Wäg gmacht, für ga z'luege, wie si sech müglechscht ungseh chönnte-n-i ds Hus schlyche. Da gseh si zu ihrem Etsetze ne Landouer bi'm Hus vo der Tante vorfahre. Ds Jetti het grad errate, wär's sy chönnti.
»Das isch gwuß der Unggle Schultheiß.«
Und so isch es gsi. Na syr Undersuechungshaft im Erlacherhof isch der alt-Schultheiß Fischer gäge Bürgschaft uf freie Fueß gschtellt worde-n-und het sech du meischtes z'Gänf und im Waadtland ufghalte. Jitz isch er uf der Heireis ga Bärn gsi, für sy unverdieneti Gfangeschaft z'Thorbärg ga az'trätte. Underwägs het er no Bekannti und Verwandti ufgsuecht, und so isch er o ds Jettis Tante-n-oder villicht no ender dem Jetti sälber, cho ne Visite mache. Er isch 309 dem junge Paar i däm Ougeblick ender chly ungläge cho, bsunders dem Karludi, dä syni Gründ het gha, ne chly z'schüüche. Aber, was hei si welle! Natürlech het ja der Herr Fischer scho erfahre gha, daß der Karludi geschter hie acho isch. Und so het me sech doch aschtandshalber müesse ga zeige. Übriges isch villicht e guete Rat vom alt-Schultheiß o nid z'verachte gsi. Luschtig ufgleit, wie di Beidi jitz gsi sy, hei si bschlosse, sech grad als Brutpaar ga vorz'schtelle. Es isch ja de grad i ei Chlupf gange bi der Tante-n-o.
Glücklech hei si sech Jedes i sy Schtube chönne däreschlyche für ga Toilette z'mache. Und du sy si Arm i-n-Arm i ds Salon gschtürmt, wo d'Tante dem Herr Fischer es Glas Marsala het ufgschtellt gha. D'Tante-n-isch uf em Schprung gsi ufzbegähre-n-und z'frage, öb me-n-eigetlech de z'mittag welli cho déjeuniere. Aber wolle, der Guete-n-isch ds Schmählis schön im Hals blybe schtecke, wo ds Jetti mit graziösem Grueß a nere vorby dem Herr Schultheiß geit ga d'Révérance mache, sech umchehrt, der Karludi bi der Hand nimmt und im hällschte-n-Übermuet seit: »J'ai l'honneur de vous présenter mon fiancé«.
D'Tante het ihre-n-Underchifel schier nümme zuebracht vor Chlupf und gseit: »Comment, ton . . .?«
»Fiancé! Fiancé!« het ds Jetti wyter jubiliert. 310 »Pensez! – Uf em Signal hei mer is dä Morge bi Sunne-n-Ufgang verschproche.«
»Es isch e so, Herr Schultheiß!« het der Karludi dem erschtuunete Herr Fischer gseit. Dä het der Chopf gschüttlet und der Brütigam mit fragende Blicke niderghalte.
Ds Jetti isch underdesse syr Tante-n-agumpet und het se mit Embrassades gluegt zum Bewußtsy z'bringe.
»Ja nu,« seit der Schultheiß, »i gseh, da isch nüt meh yz'rede,« git Beidne d'Hand und wünscht ne vo Härze Glück.
Und du het me se du gschickt ga déjeuniere. Das isch es Tête-à-tête gsi! Si hei ta wie di chlyne Chinder und sech gägesytig d'Confitüre mit Löffle-n-ygschoppet.
Aber du isch du öppis anders cho. Währeddäm ds Jetti bi'm Abwäsche vom Déjeuniere der Tante het müesse Red und Antwort schtah über d'Erschtürmung vom Signal de Bougy, het der Herr Fischer im Salon äne der Karludi i ds Gebätt gnoh wäge sym unbegryfleche Liechtsinn, sech im Ougeblick ga z'verschpräche, wo me-n-i der »papierige Gutsche« dür d'Wält fahri.
»Heit Dir Ech eigetlech überleit, was es wott heisse, es Mariage yz'gah? Es macht mer nid juscht 311 Gattig,« het der alt-Schultheiß mit schträngem Blick gseit.
Der Karludi het ihm du sy ganzi Läbeslag usenanderegsetzt. Und wo der Schultheiß gseht, daß alli syni vätterleche Zueschprüch a toubi Ohre schla, so seit er: »Ja nu, es isch Eui Sach und geit uf Eui Verantwortung. – Es nimmt mi nume wunder, was de der Herr Oberscht Lombach derzue wird säge. – Aber jitz öppis anders! Wie weit Dir Ech zur Justiz schtelle? – Dir kennet doch Eues Urteil?«
»Ja frylech. I kenne's. Aber i wirde mi nid underzieh. Der gägewärtig Zueschtand cha nid lang duure. Und so ha-n-i im Sinn, mit myr Frou de einschtwyle-n-i ds Ußland z'gah.«
Uf das hi het der Schultheiß e-n-Ougeblick gschwige-n-und mit de Finger uf e Tisch trummlet. Druuf fasset er sy junge Fründ fescht i d'Ouge-n-und fragt ne: »So säget mer jitz, bi-n-i schuldiger als Dir?«
Jitz isch ds Verschtumme-n-uf ds Karludis Syte gsi. Er het sech gäge niemer so schwär i der Schuld gschpürt, wie gäge Schultheiß Fischer, vowäge das het er so guet ygseh, wie nume-n-öpper, daß ohni ds Komplott vom Bannholz di sibe Verteidiger vo der Burgerschaft, die dermit gar nüt z'tüe gha hei, nie wäre verchlagt worde. Mit ihrne 312 romantische-n-Umtribe hei di Junge der Vorwand zur Inszenierung vom ganze, große Prozäß gä und der Regierung d'Vorussetzung zum rücksichtslose-n-und allgmeine Dryfahre verschaffet.
»Nei, Herr Schultheiß,« het er g'antwortet, »Dir syd überhoupt nid schuldig. I hingäge weiß, daß i d'Schtraf, die me-n-Euch uferleit het, no zu myre verdienet hätti. Es isch zwar wohlfeili Münz, na mißachteter Warnung Abbitt z'tue; aber i tue's einewäg. Gället, Herr Schultheiß, Dir verzieht mer?«
Der Herr Fischer git dem Karludi d'Hand und seit: »Wie chönnt i anders, wo-n-i doch sälber weiß, uf wie ne herti Prob der nüechter Rat vo de-n-Alte der jugedlech Yfer um di gueti Sach schtellt? – Also Dir gäbet zue, daß i nid schuldiger bi als Dir? – He nu, warum, gloubet Dir de, daß i my Gsangeschaft gangi ga absitze? Ha-n-i nid e Familie, ha-n-i nid Chinder, für die's bitter isch, zwöi gschlagni Jahr Verchehr mit ihrem Vatter müesse draz'gä? – Aber wüsset Dir, my Liebe, grad dem ungrächte Gägner darf me-n-am allerwenigschte-n-öppis schuldig blybe. Für sy Überzügung z'lyde, syg's Rächt oder Unrächt, bringt sicher kei Schade. Drum würd i Euch rate, mit mir ga Bärn z'cho, Ech de Bhörde z'schtelle-n-und Eui Rächnung mit ne z'balanciere. Heit Dir Ech im Vertroue-n-uf Gottes Hülf, trotz de trüebe-n-Ussichte verlobt, und's uf Ech gnoh, e Frou dür di 313 große Schwierigkeite dürez'füehre, so ganget jitz o mit Gottvertroue vor e Richter.«
Underdesse sy di beide Froue wieder ynecho gsi und hei dem alt-Schultheiß syni Wort ghört.
»Syd Dir nid o my'r Meinung?« seit er no zum Jetti. Und der Karludi chehrt sech o dem Jetti zue und seit: »Wohl, wenn's dir rächt isch, so folge-n-i däm Rat.«
»Was wettisch bessers tue?« fragt ds Jetti. »Üs Beidne cha's nümme fähle, gang's wie's well.«
»Mer wei's hoffe,« nimmt der Schultheiß no einisch ds Wort, »gäb ech's der lieb Gott! – Es wird jedefalls sy Würkung nid verfähle, Herr Landorfer, wenn Dir Ech freiwillig yschtellet. Aber, a Euem Platz würd' i de es Begnadigungsgsuech ygä.«
»Das hingäge, Herr Schultheiß . . . .« fahrt der Karludi zwäg.
Aber der Herr Fischer het ne nid la usrede. »Gället, dä Rat heit Dir vo mir nid erwartet. Das begryfe-n-i. Aber lueget, da trenne sech üsi Schicksalswäge. I gloube, hie ghöri mir e Vorzug, dä Dir nid ohni wyters dörfet für Euch i-n-Aschpruch näh. Ei Demüetigung meh als mir ghört Euch. Und isch si o bitter, so wird sie-n-Ech doch nüt schade. Dir sühnet Eues Unrächt dermit und – syd's Euem charmante Brütli schuldig.«
314 Dä Rat isch vo Syte vom Herr Fischer e-n-Art Hochzytsgschänk gsi. Er het mit sym gwichtige Wort der Karludi gäge ne-n-allfällige Vorwurf vo Mangel a Ehrgfüehl welle decke. Aber im Gedanke-n-a syni flüchtige Kamerade het der Karludi nid welle druuf ygah. Und so isch die Frag no unglöst gsi, wo-n-er für einschtwyle vom Jetti Abschid gnoh het und mit sym vätterleche Fründ ga Bärn verreiset isch. 315
XIII.
Freudeträne-n-und »generalsäligi« Hornschtöß. Dem Karludi hilft e guete Fründ us der Chefi und es alts Schprüchli uf ds rächte Trom.
Wie vo Chindsbeine-n-a het sech der Karludi mit läbhafter Phantasie usgmalet, was ihm gwartet het, wie si uf ihn wärde schtürze-n-und ne-n-under mene Volksuflouf i d'Chefi schleipfe. Drum isch er bi Weyermashus us der Gutsche vom Herr Schultheiß usgschtige-n-und isch am Glasbrunne vorby gäge d'Neubrügg zue. Daß me ne dert nümme suechi, het er rüejig dörfe-n-anäh. Er isch gedankeschwär Rychebach zuegwanderet, für pflichtschuldigscht es schwigervätterlechs Pränumerandodonnerwätter über sech la z'ergah. Uf däm schwäre Gang het ne-n-am 316 meischte ds Bewußtsy tröschtet und ufgchlepft, daß ds Jetti z'Bougy uf de Chneue für ihn Schturm lüti. Er het du der Oberscht Lombach und sy Frou unerwartet murb gfunde. Es het e so-n-e mildi Henusode-Schtimmung gwaltet. Nume dem Karludi sy Protescht gäge nes Begnadigungsgsuech isch mit »Dumms Züüg!« beantwortet worde. Die Demüetigung heig er sech sälber ybrochet. Ergerlech syg's frylech, und under andere Verhältnisse wetti me ja nüt säge; aber jitze hätti eim ja niemer nüt druffe, wenn me sech hinder sym Ehrgfüehl vergrabe würdi. Me wär nume der Narr im Schpil.
Dem Karludi het es nid übel g'wohlet, wo-n-er d'Hustüre vom Schloß hinder sech het zueta gha und mit läbige Schritte der Wäg i d'Schoßhalde het chönne-n-aträtte.
Sit dem Bricht vo St. Blaise, wo's gheisse het, der Karludi sygi schpurlos verschwunde, hei d'Eltere Landorfer nüt meh vo ihrem unglückleche Suhn vernoh gha. Vergäblech het me sech z'ringsetum erkundiget, öb er villicht ufgfange worde sygi. Kei einzige Brief het e beruehigende Bscheid ybracht, und so het sech e dumpfe Chummer uf alli Familieglider gleit. Am sälbe-n-Abe het me sech juscht wieder der Chopf verbroche, wäm me-n-öppe no chönnti schrybe, da dröhnt mit wahre Donnerschläge der Chlopfer a der Hustüre. Der Frou Elisabeth isch uf der Schtell 317 der Gedanke dür ds Härz gfahre: »Wenn das ne wär!« – Eine vo de Buebe-n-isch usegschtürmt, ga luege, wär so unerchannt für yne heuschi. Chuum het er der Rigel zoge gha, so fallt ihm öpper ume Hals, er het nume nid Zyt gha z'luege, wär es sygi. »Wo sy si? – I der Äßschtube?« fragt der Karludi und rönnt düre Gang und i di offeni Äßschtube: »Mama! Mama!« Und er het se-n-a sech drückt und nere-n-eis Müntschi über ds andere gä. Uf e Lärme hi isch o der Papa d'Schtäge-n-abcho und nid minder schtürmisch begrüeßt worde. D' Mama isch, wie schturmgschlage, i ne Schtuehl gfalle-n-und het na Worte gsuecht. Jitz erscht etdeckt der Karludi d'Schpure vom Gram uf de Gsichter vo syne-n-Eltere und der weich, schneeig Schimmer i de duftig-chruse Haar vo der Mama. »Das ha-n-i agrichtet,« het er sech agchlagt, und bitteri Träne sy-n-ihm über d'Backe-n-ab grunne. D'Mama het ihm zuegluegt und gseh, wie's ne zwägnimmt und wie-n-er sech aschträngt, für d'Fassung z'bhalte.
»Viens, mon enfant, mon pauvre enfant!« seit si mit dem ganze Zouber vo ihrer weiche Schtimm. Er isch ere zu Füeße gfalle, het sys Gsicht uf ihri Schoß gleit, und si het ihm mit ihrne dürsichtig-rosige Hände d'Haar glatt gschtriche, bis si sälber wieder e chly zur Rueh cho isch. Der Papa Landorfer het ob däm Bild sälber e chly der Halt 318 ybüeßt und isch dür ds Fänschter i di schtilli Nachtlandschaft ga useluege.
Nah-ti-nah hei si alli ds Trom wieder gfunde, und me het sech gägesytig syni Lyde-n-afah erzelle. Natürlech het der Bricht vo der Verlobung bald alles andere gmacht z'verschtumme. Und mit großer Befridigung het schließlech ds Elterepaar o der heroisch Etschluß vom Karludi, sech z'morndrisch dem Gricht z'schtelle, vernoh. D'Mama het ihri ganzi Heiterkeit umegfunde-n-und bi'm Guetnachtsäge sogar zu ihrem Ma gseit: »Es isch mer schier lieber, ne dem Richter usz'lifere, als ne wieder sünscht a nes Ort gseh z'gah; me weiß emel de o, wo-n-er isch.« – »Ja,« het der Ruedi Landorfer gseit, »i gloub, er sygi kuriert, und das gründlech.«
Na nere glücksälige Nacht under em elterleche Dach, i syr alte Schtube, im eigete Bett, het sech der Karludi tapfer uf e Wäg gmacht, für sech dem Polizeidiräkter ga vorz'schtelle. »Wenn i nume-n-ungschore zue-n-ihm chume!« het er sech gseit, »die wärde-n-Ouge mache, wenn si my Name ghöre.« Zu syr Verwunderung het aber bis zur Büreautüre kei Chatz umegluegt wäge-n-ihm. Er chlopfet.
»Yne!« het's gheisse.
Er geit yne, zieht der Huet ab und wartet. Zwo Fädere hei uf em Papier gyxet, und i nere 319 Vogelchrätze-n-am Fänschter isch e Gügger mit sym dicke, rote Buuch dasume ghopset; sünscht het sech nüt grüehrt. Ändlech het e Schryber der Chopf uf und fragt: »Was sött sy?«
»I bi der Karl Ludwig Landorfer.«
»Was heit Der welle?«
»I chume mi cho schtelle.«
»Für was?«
»He, i bi ja verurteilt.«
»Syd Der zitiert?«
»Nei, i chume sünscht.«
»Ja,. der Herr Diräkter isch halt jitz nid da. – Chömet de öppe ire Schtund ume! Oder, wenn Der weit, chönnet Der hie warte.«
Uf das hi isch der Karludi uf e Chilchhof ga schpaziere. »Also nid interessanter als so bi-n-i dene Lüte! Da hätt' i eigetlech o z'Bougy chönne blybe.« Er het aber nümme lang bruuche z'warte. Undereinisch sy verschideni Landjeger uftouchet und di beide Chilchhofportal sy zur Verwunderung vo de wenige Schpaziergänger und de schpilende Chinder bschlosse worde. Eine vo dene Landjeger chunt bald zum Karludi: »Wie heisset Dir?« Er syg dä und dä, seit er, und wo-n-er gseht, daß der Landjeger mit nere Chetti hantiert, seit er ihm: »Bhüetmi! Tüet das nume dänne! I chume sünscht mit Ech.«
320 E Halbstund nachhär isch der Karludi i eim vo de Torhüsi am Aarbärgertor hinder Schloß und Rigel gsässe.
Natürlech het me du bald druuf im Blettli gläse: »Nach verzweifelter Gegenwehr wurde letzten Freitag auf der Plattform der in das Werbkomplott verwickelte Hauptmann Landorfer festgenommen usw.«
Drum het du der Grandpapa Vilbrecht im Familierat, dä me by-n-ihm zsämetrummlet het, uf di erschti Nachricht vo der Verlobung gseit: »Pa-pas-po-possible. – Je viens de lire que que qu'il a été arrêté à la Platteforme.«
Aber sy Schwigersuhn het ne du gwüßt z'calmiere. Es isch frylech e chly e schtarki Pryse gsi für dä guet alt Herr, daß sy Großsuhn ei Tag sech sygi ga verlobe-n-und der ander sech guetwillig heig la yschperre. Aber er het schließlech gfunde, es gangi zum Räschte, i syne-n-Ouge sygi überhoupt di ganzi Wält meh oder minder verrückt. Es sy-n-ihm e chly viel Ydrück düre-n-andere cho, und das Aprilwätter vo Schtimmunge het ne z'letscht gmacht z'briegge. Er wärdi's gwüß nümme-n-erläbe, daß di Zwöi zue-n-ihm i ds Oberried chöme, het er gjammeret. Me het gluegt ne z'tröschte, was ändlech sym Schwigersuhn grate-n-isch. Er het gseit, i settige Zyte, wo öppis Neu's müessi erborzet sy, richti sech gwöhnlech der gröscht Haß vo de Macher nid gäge die 321 Widersacher, dere Schuld am Tag ligi, wie bi dene junge Verschwörer, sondere gäge die, wo's verschtande, legitimi Gründ gäge d'Neuerung i ds Fäld z'füehre. Drum würdi's ihn nidemal so grüslech verwundere, wenn schließlech überem Schturm gäge Schultheiß Fischer und syni Kollege di eigetlech Schtrafwürdige verhältnismäßig weniger schträng agluegt würde. D'Folie zur grächte-n-Etrüschtnng heige si gä, und jitz gfalli me sech de villicht no i großmüetigem Gnadenerlaß gäge die, wo nüt meh chönne schade. So syg's o i der große Revolution gange, und so mache's di regierende Parteie no gärn.
E glücklechere Schachzug hätti der Ruedi Landorfer nid chönne tue, als däwäg ds Ergäbnis vo syne Beobachtunge-n-und Schtudie sym Schwigervatter vor d'Ouge z'ha. Der Herr Vilbrecht het ihm rächt gä und vo Schtund a mit dem gröschte-n-Interesse der Begnadigung vo sym Großsuhn etgäge gluegt. Er het di Ansicht vom Ruedi Landorfer philosophisch erwoge-n-und sech dermit d'Zyt vertribe.
Der Oberscht Lombach aber isch ei Morge ga Meichilche-n-ufe gritte-n-und het dem Bärewirt mit der Rytpöutsche-n-a d'Fänschterschybe pöpperlet, ganz e so, wie-n-er ihm's albe z'Ittige-n-am Schuelhus gmacht het. Hütt het sech der Ludi Bickhard nid mit widerhaarige Schuelchinder abgmüejt: sondere-n-er het sech juscht dermit vertörlet, syni 322 Füflibere-n-i gattlechi Bygetli z'bringe-n-und isch derby seelevergnüegt gsi. Wo-n-er der Fritz Lombach gseht, leit er sech breit i ds Fänschter und seit: »So, so, chunsch du o wieder einisch cho ge pfäischtere? – Was bringsch Guet's?«
»He nüt bringe-n-i. Du hesch Sache's gnue da inne,« lachet der Oberscht, wo-n-er d'Früehligssunne-n-uf ds Ludis Mammon het gseh schimmere. »Nei, i ha der nume welle cho säge, der jung Landorfer, weisch my künftige Schwigersuhn, syg sech cho schtelle. Er sitzt bi'm Aarbärgertor. Und geschter hei mer ds Begnadigungsgsuech ygä. Du dänksch de a mi, gäll?«
Der Ludi grinset über sys glattgschabete Vollmondsgsicht und seit: »Ä, ä, a di nid, aber a dy Tochter.«
Der Oberscht drüit ihm zum Gschpaß mit der Pöutsche-n-und wott abryte. Aber der Ludi het ne nid la gah. Er het nid abgä, bis der Oberscht abgsässe-n-isch und ds Roß het la i Schtall füehre. Und du het er ne dür d'Schtäll und d'Schpychere gfüehrt und ihm ds ganz Heiwäse zeigt. »Aber weisch, ds Beschte vo allem isch doch da inne,« het er gseit und sy alte Chriegskamerad zur Frou yne gfüehrt, wo ds Ludis verschpätete Schprößling gschweigget het. »Ja, ja Ludi,« het der Oberscht gmeint, »du bisch o eine vo dene, wo nid 323 umz'bringe sy. Du gheisch eis mal über ds andere, aber du gheisch geng gsellig. Jitz mach de, daß i vo dym Gfell o öppis z'gschpüre-n-überchume.
»He, mer wei öppe luege,« antwortet der Großrat, »wie sech di Sach lat la agattlige. Weisch, me mueß nid z'hert pressiere. Wenn me de cha säge, er syg afe-n-ordli lang ghocket, so isch o ender öppis z'mache.«
Ja, der Groß Rat het sech Zyt gnoh, und der Karludi isch mittlerwyle ga Thorbärg gfüehrt worde, wo der Herr Fischer mit syne Lydesgfährte scho sit Wuche gsi isch.
Ds Jetti hingäge het me du ga Rychebach la cho, für ihm afange-n-uf guet Glück hi der Trossel la z'mache.
Ändlech, na länge-n-Umtribe-n-undVerschiebunge-n-isch der groß Tag cho. D'Familie het sech im lääre Schtadtlogis vom Herr Vilbrecht z'sämegfunde, für uf ds Ergäbnis vo de Verhandlunge z'warte. Aber, wo na zwone Schtunde voll ängschtlecher Schpannung no kei Bscheid cho isch, sy si d'Metzgergaß ab bis zum Rathus und hei uf d'Plattform welle ga warte. Da luegt a der Chrüzgaß ds Jetti z'rück und gseht es paar älbi Ratsherre-n-uf d'Rathusschtäge-n-use cho. Me isch blybe schtah, und gseht der Herr Riesig i hälle Gümp d'Schtäge-n-ab cho z'schpringe. Er het 324 offebar d'Metzgergaß uf welle. Der Papa Lombach schpringt ihm nache-n-und rüeft ihm.
»Eh, Herr Oberscht,« seit der Herr Riesig, »grad ha-n-ig Ech welle cho mälde, der jung Herr Landorfer sygi begnadiget worde. I ha mer e-n-Ehr druus gmacht, Ech di erschti Nachricht z'bringe.«
»Ganz?« fragt der Oberscht.
»Emel us der Gfangeschaft. Nume d'Gäldbueß hei si la schtah.
»Und d'Ehrefähigkeit?«
»I die isch er wieder ygsetzt. – I gratuliere, Herr Oberscht.«
»Wär het g'redt?«
»Neue nid mänge. Aber der Bickhard vo Meichilche het e Red ghalte, i säge-n-Ech e Red, Herr Oberscht, i ha no nie so öppis ghört. Dä het ne-n-useglüpft. Me het gmerkt, daß a däm e Pfarrer verlore gange-n-isch. – Wüsset Der, Herr Oberscht, dä Bickhard het einisch Pfarrer gschtudiert und du isch er du neue da i Verchehr cho mit liederleche Lüte, die ne zum Chriegsdienscht agmacht hei und i dür Gsellscheft isch er du ganz abecho.«
»Und du?« fragt der Oberscht, wo ds Lache nume no mit Müej het verha.
»Ja, und du – und du . . . .«
Wyter isch der Herr Riesig mit syr Belehrung nümme cho, vowäge-n-underdesse sy du di Froue 325 zueche cho und hei sech under hällem Jubel der Bricht vom Herr Riesig no drü, vier mal la gä.
Druuf het me dem chrutige Mandli es währschafts Trinkgäld zuegschteckt und us der Schar vo de Großrät, di jitz uf e Platz abe gschtrömt sy, der Ludi Bickhard usegsuecht, für ihm ga z'danke. Aber der Ludi het gwüßt sech heimlech dervo z'mache.
Da chunt der Holzer-Bänzli juscht vo der Poscht här übere Platz. Ds Jetti het ne kennt und räblet ne-n-a, öb är der Großrat Bickhard niene gseh heigi. »Er isch scho hei,« seit der Bänzli, »aber jitz ha-n-i Euch welle cho frage, öb i dem Herr Landorfer dörfi der Bricht uf Thorbärg use bringe. Dir wüsset, i bi no i Euer Schuld, Jumpfer Lombach, will ig Ech einisch Eues Bäbi i d'Aare-n-use tribe ha. Es het mi sider geng duuret u jitz wär's mer e Freud, wenn i dä Bricht dert use dörfti bringe. I ha das so mit dem Bickhard abgmacht. We's Ech rächt isch, so ga-n-i grad.«
Ds Jetti isch ganz übernoh gsi, vo däm Anerbiete, het dem Bänzli d'Hand gschüttlet und ihm danket.
Der Oberscht het ne gfragt, ob er de das vo Poschtdienscht wäge dörfi.
»Da lat mi nume la mache, Herr Oberscht,« het er gseit, »i luege scho für nes Roß.«
326 Me isch du uf ds Poschtbüreau d'Freudebotschaft ga zu Papier bringe-n-und het dem Bänzli under vielem Dank Grüeß a di Gfangene-n-uftreit. Gäld het er absolut keis welle-n-anäh. Sys Horn het er umghänkt und isch ganz »generalsälig« dervogschprängt.
Bald het es luschtigs Echo a de Felse vo der alte Bärgfeschti im waldige Lindetal uf ds Bänzlis Trara g'antwortet und di Gfangene-n-a d'Fänschter füreglöckt. Dem Roß isch der Schuum vo de Weiche tropfet, wo der Poschtiljon i Schloßhof gritte-n-isch und im guldige-n-Abedsunneschyn no einisch sys Horn het la töne, daß d'Ratte-n-im Chornschpycher zsämegfahre sy.
Sobald der Bänzli sy Botschaft het usgrichtet gha und mit ds Karludis glückschtrahlende Blicke-n-im Gedächtnis der Bärg abgritte-n-isch, het der begnadiget Brütigam vom Schloßverwalter d'Erloubnis gheusche, dem alt-Schultheiß e Visite z'mache. Er isch sym ehrwürdige Gönner no einisch ga Abbitt tue und het ihm mit warme Worte danket für syni guete Rät.
Der Karludi het no chly müesse Geduld ha, vowäge bis der amtlech Etlassungsbefähl ytroffe-n-isch, sy no es paar längi Tage verschtriche. Und wo-n-er ändlech aglanget isch, het der alt-Schultheiß dem Verwalter gseit, er söll der Karludi no ne Nacht 327 z'rückha und derzue uf de Schtockzähnde glachet. Ihm isch nämlech für z'morndrisch d'Visite vo der Großfürschtin Feodorowna agchündiget gsi. Der gfange Brütigam het töubbelet und ufbegährt, daß me ne nid no am glyche-n-Abe het la loufe.
Um so größer isch du d'Freud gsi, wo-n-er der Grund erfahre het. D'Großfürschti het sech no ganz guet a-n-ihn bsunne-n-und het sech e bsundere Jux druus gmacht, der Karludi mit sech i ihrer vierschpännige Gutsche hei zfüehre. Bi'm Wittigkofe het si ne la usschtyge, nadäm si-n-ihm ds Verschpräche-n-abgnoh het, er well ere de sy Brut i d'Elfenau cho vorschtelle. Das isch du es paar Tag schpäter o gscheh, und ds Brutpaar het's nid gha z'bereue.
* * *
Änds Augschte-n-isch es gsi, wo d'Tochter vom Oberscht Lombach und der Suhn vo der Frou Elisabeth Landorfer i der Chilche z'Bälp vor em Altar sech d'Hand gä hei. A tout prix het der Grandpapa Vilbrecht d'Hochzyt im Oberried welle ha, und me het ihm müesse nagä. Damit er nid z'wyt umenandere müessi fahre, het me du d'Trouung o ga Bälp use verleit. D'Chilche-n-isch mit fründlechem Sunneschyn erfüllt gsi, und di eltere Hochzytsgäscht hei schtillvergnüegt i schöne-n-Erinnerunge gschwelget, so daß d'Schtimmung vo der ganze Gsellscheft 328 überus feschtlech gsi isch. Uf ds Verlange vom Brutpaar het der Pfarrer der Täxt gnoh gha: »Also ist die Liebe des Gesetzes Erfüllung.« Na allem, was ihm d'Brutlüt vo ihrne Freude-n-und Lyde-n-erzellt hei, het sech d'Troured ganz vo sälber ergä.
Na der Trouung isch me ganz schlicht im Zügli zum Oberried ufe gwanderet und het sech im große Salon a ne-n-einzige, rych dekorierte Tisch gsetzt. Na damaligem Bruuch het me gar keis großes Wäse gmacht. D'Yladunge sy uf e-n-ängschte Familiekreis beschränkt blibe. Der Großrat Bickhard frylech isch o yglade gsi; aber er het sech geniert z'cho und isch nid gsi derzue z'bringe. So het me sech dermit müesse z'fride gä, uf ihn Gsundheit z'trinke-n-und ihm z'morndrisch ne prachtvolle Maje zuezschicke, i dä ds Jetti eigehändig di schönschte Blueme-n-us sym Brutbouquet gschteckt het.
Allerhand luschtigi Rede hei gschilderet, was vora gange-n-isch, und sech i di überschwänglechschte Glückwünsch verlore. Für ja niemer z'blessiere-n-und nüt Ungschickts z'mache, het me sech ds Wort gä, nid vo de politische-n-Ereignisse z'rede. Das isch frylech liechter verabredet als ghalte worde, vowäge-n-uf di läbesluschtige junge Lüt het halt doch gar mängs Wahrzeiche-n-us vergangene, glorryche Zyte vo de Wänd abegluegt. Und wenn scho niemer nüt 329 dervo gseit het, so hei doch d'Familieporträts mit ihrne glänzende-n-Insignie, Schultheisseschtäb, Schtaatssigelseck und Ratsherredäge, e Schprach gfüehrt, die me ds sältmal no besser verschtande het. Der Karludi frylech het sech hütt o nid i nes schtumms Gschpräch mit dene-n-alte Herre-n-ygla, het er doch läbhaft epfunde, daß er i syr herrleche Brut meh gwunne het als di ganzi etschwundeni Pracht mitenändere wärt gsi isch. Aber na allne syne vergäbleche-n-Alöuf isch er doch schtill worde-n-und het demüetig i d'Zuekunft gluegt, die dunkler vor ihm gläge-n-isch als mängem andere, villicht weniger glückleche Brütigam.
Zum Tanze-n-isch es no wohl warm gsi, und drum het me sech nam Ässe-n-im schattige Garte, zwüsche de-n-üppige Bluemegrup und de glitzerige Schpringbrünne mit allergattig Schpil amüsiert, het gjeukt und gwildelet, gsunge-n-und Musik gmacht.
Währeddäm di Junge-n-i däm luschtige Trybe-n-ufgange sy, het sech ds Brutpaar dür di großi Allee us verzoge-n-und isch obe düre zrück, dem Bord na gäge d'Gloriette zuegange. Si hei gmeint, si syge wyt und breit allei. Da ghöre si i der Gloriette-n-inne nes lyses Lache, und, wo si zwüsche de höche Buchsböum düre chöme, was gseh si: Der Papa Landorfer, wo d'Frou Elisabeth zärtlech obe-n-yne gnoh het und ere juscht es härzhafts Münschi git! 330 Ds Elterepaar isch erchlüpft und het sech la fahre. Aber z'schpät. Der Karludi seit: »Bravo! Mer hei's scho gseh.« »He nu, so gschej nüt Bösers,« meint der Papa, »dir dörfet scho merke, daß üsi Liebi no nid erchaltet isch. – Lue, Karludi, hie het si ihre glücksälige-n-Afang gnoh. Gsehsch, da sy no d'Schpure dervo. Das Schprüchli söllisch du jitz o verschtah. – Das het mer doch über mängs ghulfe.« Der Papa Landorfer het sy Suhn zueche zoge-n-und ihm zeigt, was no i der Wand isch ygchritzet gsi: »L'amour est plus fort que les principes.«
»Schryb du der jitz das o i ds Schtammbuech,« meint d'Frou Elisabeth, »was ligt am Änd a de politische Grundsätze? D'Liebi zu Land und Lüte heit der i di neui Zyt übere grettet, und das isch d'Houptsach.«
»Ja,« seit der Papa, »d'Liebi het de neue no geng dankbari Lüt gfunde. Und wär weiß, dür si tüet dir Junge-n-am Änd no einisch d'Wält erobere.«
»Das wär jitz emel no z'probiere,« seit der Karludi zum Jetti, »oder meinsch nid?« Und ds Jetti antwortet: »Das ha-n-i ja geng gseit. Es heißt doch nid für nüt, d'Liebi höri nie uf. Die überduuret alli Gsetz und Verfassunge, und wär viel Liebi het, däm folget me-n-o gärn.«
331 »Du hesch rächt, Jetti, mer wei d'Liebi zum Leitschtärn vo der neue Zyt mache.«
Mit däm Gedanke-n-im Härz het der Karludi sy Frou wieder abegfüehrt, und da drüber isch er wieder ganz heiter worde, währed der Längebärgschatte-n-über ds Oberried här gfalle-n-isch.
Me het Müej gha, sech vom Aberot z'trenne; aber vom Ougeblick a, wo hinder de-n-offene Salonfänschter d'Cherze gflimmeret hei und d'Musikante ne Hochzytsmarsch i Garte-n-use hei la töne, sy di junge Gescht wie Papillons dem Liecht zuegfloge-n-und hei i graziöse Menuette-n-und chunschtlose Walzer ihrer Luscht Ruum gä. Und di Alte hei sech o zueche gla, z'erscht nume zum Luege. Aber undereinisch isch es dem Oberscht Lombach i d'Bei gfahre. Er het d'Frou Elisabeth liecht zu mene Walzerli bewoge-n-und der Papa Landorfer het se mit syr schöne Gägeschwähere-n-uf leidlech flingge Füeße, i luschtigem Wirbel verfolget. Es isch sogar no der Grandpapa acho. Aber si hei ne-n-am Chuttesäcke gha. I nere Pouse hingäge het er nid lugg gla, bis sy neui Großtochter zum unerschöpfleche Gaudium vo der ganze Gsellscheft mit ihm es Menuett het afah gümperle. Er isch mit syne gschtabelige Beine waggelig dasume träppelet und het possierlechi Révérences mit altmodische Geste gmacht. Aber nid lang. Der Grandpapa het bald 332 ygseh, daß alti Bei und jungi Musik nid liecht mitenandere-n-i ds Greis chöme. Er het dem Karludi sy luschtigi Frou wieder zuegfüehrt und ihm under Chyche gseit: »I gseh scho, ça ne va plus, mer müesse ds Fäld de Junge-n-überla.«
De Houpme Lombach.
Berndeutsche Novelle
von
Rudolf von Tavel
Anschließend an »Jä gäll, so geit's«
Bern.
Verlag von A. Francke
vorm. Schmid & Francke.
1903.
I.
D'Chilchhof-Lächemanne. Der Houpme Lombach wird belageret. E nächtleche Zwöikampf.
»He Go'-Go'-Go'- grüeß Ech, Herr Oberscht!« het a der Junkeregaß e gar schtattleche Herr i mene chocolatbruune Chleid d'Loube-n-uf grüeft. Es het dem Oberscht Muxmernit gulte, wo mit rot agloffenem Gsicht dahär cho isch. »Bonjour Larron«, het er g'antwortet. »Wo wotsch hi, daß de so pressiersch?« – »E, hei, wott i, 's isch öppe niene halb e so nätt by-n-ech, i der Schtadt«, meint der Oberscht, »wenn mer nid my Epaisse usgange wär, so wär i z'Chräilige blibe.« – »Eh bah, chum du jitz no 4 chly zue-n-is uf e Chilchhof, und de chunsch de zue mer cho ässe. Me mueß profitiere, wenn me di einisch gseht. I ha gar verwändt guete Cortaillod übercho, du muesch dä cho probiere.« – »Hm, me chönnt am Änd; was macht ds Henriette?« – »'S isch zwäg, merci. Ja, ja, du muesch cho, es macht ihm de o Freud.«
Die beide Herre sy langsam d'Loube-n-uf gschtüüret.
»Und d'Lächemanne, was mache si?« fahrt der Oberscht furt.
»He, mir sy emel no alli da.«
»Ja, ja, dir nähmet's nid vo der schwärschte Syte, und eigetlech heit der rächt. I bi o nid derfür, daß me dene Hallungge d'Freud macht, sech undere Bode z'ergere, wie der cousin Karludi. Lue, dä reut mi.«
»Ja 's isch schad für ihn. Was het er eigetlich gha?«
»He, nüt appartigs. Da cha me jitz einisch säge, es heig ihm ds Härz broche. Äh pfy Tüfel! Lue, wenn i nid albe-n-einisch no ne guete Tropf z'trinke hätt, daß i o di Schweinerei e chly chönnt vergässe, i wär scho lang nümme da. E guete Schluck isch no ds einzige, was mer bhalte hei vo der ganze Herrlechkeit.«
»He, das säge-n-i ja o geng, es syg dumm sech z'ergere. Es git eim niemer nüt derfür. Und 5 au fond isch d'Wält glych blibe. Erger und Verdruß het me vorhär eigetlech o gha. Und am Änd wott i mi lieber no vo nere frömde canaille la ergere, als vo de-n-eigete Lüte.«
»Aha, dert chunt der Luron. Schpeut er no geng?« seit der Oberscht.
»Myn Troscht ja, je länger, descht meh.«
»Bonjour, bonjour, Luron«, rüeft der Oberscht under em letschte Loubeboge a mene Herr zue, wo vo der Chrützgaß här cho isch, »comment vas-tu?«
Der Luron, wie si ne gnamset hei, isch e-n-undersetzte, mittelgroße Ma gsi, het gar hablech usgseh – und isch's o gsi. Schön chönnt me nid juscht säge; für das het er z'suur dry gluegt. Aber er het regelmäßigi Züg gha. Die gschwallete-n-Ougedechle hei syni blaue-n-Ouge schier mache z'ver-schwinde, und syni Backe hei näbe de Mulegge-n-abe schön gschwungeni Falte gmacht, wie se nume Lüt überchöme, wo wüsse, was Trüffle-n- und Ouschtere sy. No meh als di schtarke Lippe hei d'Naselöcher verrate, daß er ds Läbe, trotz syne Füfzgi, no nid wohlfeil gä hätti, vo wäge syni Naseflügel hei di ganzi Zit g'vibriert, wie me's öppe-n-a mene Schtellhund gseht. A propos vo Hund, drei Schritt vor em Luron här isch, unzertrennlich vo-n-ihm, es Tier gwatschlet, me darf nid rächt säge Dachshund, aber 's isch doch öppis e so gsi, e dicki, dicki Wurscht i 6 mene Balg vo gäl gschpräglete Borschte, uf vier chrumme Bei. Das Wäse het Schüggi gheisse. Vor füfzäh Jahre het me-n-ihm bijou gseit, vor zäche Jahre bijouggeli und jitz äbe nume no Schüggi. Es isch ihm glych gange, wie sym Meischter. Dä het vor 15 Jahre no Herr Hackbrätt gheisse; aber sit vierzäh Jahre het me-n-ihm i der ganze Schtadt nume no Luron gseit. Dir vernähmet de no, warum.
Drei Schritt hinder-em Luron här isch di zwöiti Uflag vom Schüggi cho, haarglych, aber nume-n-uf drüüne Beine. Däm hei si »Wadi« gseit. Der rächt Name wär »Waldmann« gsi.
Wo der Luron di beide-n-Andere gseht cho, faht er a sys Gsicht ufblase-n-und chodere. – Das het er geng gmacht, wenn er öpper gfunde het, däm er het chönne der Chropf lääre. Isch er derzue veieliblau worde, so isch's es schlächts Zeiche gsi, sünsch gar nid, vo wäge dampet het er grüüslech gärn.
»Äh, hä, hä, Muxmernit, bonjour, bonjour«, seit der Luron, wo-n-er zu de-n-andere Herre schtoßt.
»Was läbsch?«
»Äh, passe encore, wenn nume nid das vertrakte Podagra wär.«
Jitz ghört me-n-am Hus »a der Chetti« d'Husthüre schletze wie ne Flinteschutz, und us der Loube chunt e länge, magere, schwarze Ma, fyrlech wie ne Magier, dahär. Er het e graue Mantel ohni Ermel 7 umghänkt gha. Schtatt öppe ne Chnopf yztue, het er ne mit der lingge Hand uf der Bruscht zsäme gha und us em Latz het er die rächti Hand füre gschtreckt und mit dem Duume, Zeig- und Mittelfinger geng g'häägglet, wie wenn er öppis us der Luft i sy Buese-n-yne wetti chrame. Das isch aber nume dahär cho, daß er halbi Tage lang e so umegschpaziert isch und mit dene drei Finger geng es offes Buech vor sech gha het. Bösi Müler hei vo-n-ihm brichtet, er heig einisch e Bäseschtiel ungcheuet gschlückt. Syr Haltung nah hätt me's schier chönne gloube. Und d'Füeß het er glüpft, wie-n-e Schtorch i nere Wässermatte.
Chuum isch der Herr Brambärger – so het dä Philosoph nämlech gheisse – mit de-n-Andere zsämecho, het's uf em Turm vo der große Chilche-n-elfi gschlage. Das Rendez-vous het alli Tag mit nere settige Regelmäßigkeit schtatt gfunde, daß me nie gwüßt het, öb die Herre sech nam Hochwächter richte oder öb dä gwartet het für elfi z'schla, bis er das schwarze Trüppeli a der Chrützgaß unde gseh het.
Hütt sy allerhand Lüt uf e Chilchhof cho. Ds schöne Meyewätter het o d'Juged us de Loube füre glöckt. Hinder der große Gitterporte hei di schwäre, großbletterige Chrone vo de Cheschteneböum gar es herrlechs Schattezält gmacht. Über und über sy si mit wyße-n-oder rote Blueschtschtrüüßleni g'schpickt 8 gsi, und ihri runde Conture het d'Morgesunne-n-i guldigi Bogechränz verwandlet.
D'Zugsornig für e-n-Ufmarsch uf e Chilchhof isch bi üsne Herre-n- o alli Tag di glychi gsi. Vorus der Schüggi, de zu zwee und zwee d'Lächemanne und z'hinderscht der Wadi. – Ja richtig, d'Lächemanne! Underem Name »Chilchhoflächemanne« het jedes Chind di paar Herre gkennt, will si so flyßig dert z'sämecho sy und würklech mängisch tha hei, wie wenn si die Promenade vo der Schtadt z'Läche hätte. Jitz ghört äbe zu jedem rächte Läche-n-o-n-es Hus. Drum hei üsi Lächemanne-n-o ne bsundere Wohnsitz uf der Plattform müesse ha, und das isch der oberscht Bank z'nächscht am obere Pavillon gsi, mit der schöne-n-Ussicht gäge Mittag. Jede Bärner het gwüßt, daß dä Bank reserviert isch. Isch öppe-n-Öpper vorhär druffe gsässe, so het er sech under sibe serviteurs zrückzoge, sobald nume der Schüggi bi'm undere Pavillon ume-n-Egge cho isch. So isch der Reschpäkt vor de gnädige Herre no de meischte Lüt i Fleisch und Bluet gsässe. Drum chönnet der ech dänke, was das für ne-n-Effäkt gha het, wo hütt die Lächemanne-n-arücke-n-und uf ihrem Schtammsitz – e französische-n-Invalid der Längi na ligt, di schöni Ussicht luegt und sy Knaschter roukt. Scho nume das! Dänket die infami Frächheit, uf em Chilchhof z'tubake! So öppis het me no nid erläbt gha.
9 Der Schüggi isch vor em Bank blybe schtah, wie wenn er wett säge : »Das isch jitz aber ds comble vo der Impertinänz.« Der Wadi het's o gfunde, und die vier Herre sy blybe schtah wie Bildsüüle, und der Franzos het – tubaket.
Im Luron inne het's afah chrose -n-und rumple, und me hed nid gwüßt, i weler Wys dä Zorn sech wärdi Luft mache; aber der Larron het sy Fründ am Chuttesäcke zoge-n- und gseit: »Schwyg, schwyg! La ne la sy!«
»Höhöhö, das isch e verfluechti Arroganz das«, brummlet der Luron. »Mores gallicæ!« het der Herr Brambärger gseit und probiert es schtoisches Gsicht z'schnyde, aber der Erger het ihm us de Mulegge füre blinzlet.
Z'erscht het der Schüggi di geeignete Maßregle-n-ergriffe. Er isch zum Schtud vom etweihte Schtammsitz zottlet, het dranne gschmöckt und syr Verachtung dür ne-n-ächt hündischi Kundgäbung Luft gmacht, und pflichtschuldig het der Wadi sy Bytrag sofort nache gleischtet. Der Franzos het – tubaket.
Schließlech und am Änd het me du gfunde, es gäbi eigetlech no anderi Bänk uf em Chilchhof und isch mit Chopfschüttle fürbas zoge. Der nächscht Bank gäge-n-Abe-n-isch läär gsi und me het ne bsetzt, z'üsserscht rächts der Luron, näbe-n-ihm der Larron, näbe däm der Oberscht und z'üsserscht der 10 Philosoph. D'Hünd sy bekantlech vo Natur konservativ und jeder gschichtlech unmotivierte Neuerung, sowyt si nid öppe-n-e Furtschritt im Traktamänt bedütet, absolut findsälig. Drum hei sech Schüggi und Wadi der ganz Vormittag nümme calmiert. Alli halb Schtund hei si ihri Demonschtratione gäge dä Franzos repetiert und zwüsche-n-yne sy si hässig umenandere zöttelet, hei i eim yne gruret und alli Lüt a g'chältschet.
Jitz wärdet der welle wüsse, wohär die Übernäme Larron und Luron chöme. He nu, so loset!
Der Larron het zum G'schlächt Herbort gheisse-n-und het so wenig vo mene Röuber gha, als e Frösch vo mene Windschpil, aber verwändt e nätti Frou, ds Henriette. Und der Herr Hackbrätt isch guet befründet gsi mit dem Herr Herbort und no schier besser mit dem Henriette. Alli drü sy gar schtark gsi uf em Chärtle-n- und sy alli Wuche -n-einisch am Abe z'säme cho zum Tarok.
Gwöhnlech sy si im Cabinet vom Herr Herbort gsässe, vorne, zwüschem Kamin und dem Fänschter. Jitz het einisch, so a mene Schpil-Abe der Herr Herbort Ungfell gha und scho zwöi mal verlore. Er het ufbegährt. »Henriette, du bschyßisch« het er scho meh als einisch gseit. Aber die beide-n-Andere hei nume-n-ihre Jux dranne gha und ne no meh greizt, so daß er afe chly närvös und yfersüchtig worde-n-isch. 11 A der Uschligcherze-n-isch der Dache läng worde -n-und het e Röuber agsetzt. Da nimmt der Herr Hackbrätt d'Abbräche -n- und wott ds Liecht schnütze. Der Herr Herbort merkt, daß er z'wyt unde-n-asetzt und seit: »He, he, attends, du löschisch ja.« »Non, non«, seit der Ander, »il y a un larron« und löscht richtig ds Liecht. – »Abah lue jitz, i ha's no gseit, du löschisch de. Wie dumm doch o!« Zum Verdruß vom Herr Herbort hei ds Henriette und der Herr Hackbrätt nume no glachet, währed däm der Husherr zum ergangene Kaminfüür tappet isch, für ne Schpahn ga az'zünte. Wo-n-er am Bode chneulet und i d'Gluet yne blaset, ghört er am Tisch vorne-n-es chlepfigs Müntschi und es verdrückts Lache. Er schießt uf und brüelet: »Aeh, sacre double, maintenant je sais où il est, le larron. Attends je vais te faire ton compte, larron, bougre de larron!« – »Non, non«, antwortet's us em Canapé-Egge, »seulement luron.«
»Larron ou luron, i will der ds Gurli fiegge, wart nume« , brüelet der Herr Herbort, nimmt d'Kaminzange -n- und – schtürchlet der Längi nah über e Waldeli, wo ganz friedlech da gschlafe het und schintet sech sy Nase-n-am B'schleg vom Schpiltisch vo z'underscht bis z'oberscht. Was er derzue gseit het, het Niemer verschtande, vo wäge der Wadi het gyxet, wie ne-n-ungschmiereti Schtooßbäre-n- und isch 12 vo Schtund a bis a sys Aend nume no uf drüüne Beinli gloffe.
Jitz het me du wohl oder übel müesse Liecht mache, göb daß e wyteri Schtrafverfolgung het chönne schtattfinde.
Es het lang duuret, bis der Herr Herbort ändlech syr Frou gloubt het, daß si gar keis Müntschi übercho heig, sondere, daß der Herr Hackbrätt sich sälber eis uf d'Hand gä heigi. Ds dümmschte-n-isch du natürlech ds Pflaschter uf der Nase gsi. Dür das isch di Gschicht uscho, und me het fürderhi dem Herr Herbort bi jedem Anlaß zuegrüeft: »Larron, larron!« So isch ihm dä Name blibe. Und dem Andere het me halt – übriges nit mit Unrächt – der »Luron« gseit. Er het scho ds sältmal zu de tröschtbare Wittlige ghört, het e große Huufe Gäld gha und zwöi Töchterli, ds Blanche und ds Mélanie. Wo du die e chly größer worde sy, het du ihre Papa vor de Lüte gärn seriösi Ansichte verträtte, isch aber under sym faltsche-n-üssere nimbus fyr Läbtig e Habernarr blibe.
Uf em Chilchhof het me natürlech d'Tagesereignis verhandlet, gwöhnlech hübscheli. Nume mit dem Herr Brambärger het me chly lut müesse rede; nid daß er apparti hert ghört hätti, aber me het ne gwöhnlech z'erscht müesse vom Olymp abe reiche -n- oder us der Underwält ufe, wenn me -n-ihm öppis het welle säge.
13 »Was isch, dem Walthard sy Tinte vertrochnet?« fragt der Oberscht, wo mit de Neuigkeite geng öppe-n- um ne Monet hindedry gsi isch.
»He ja, zum Glück,« seit der Philosoph.
»Ja, was meinsch?« nimmt der Larron ds Gschpräch uf.
»He wohl, sy Zytung, ds »Bärner-Tagebuech« het ufghört.«
»Ja pärse, ds letschte Schtück isch im Merze -n-erschine. Hoffetlech fah si nie wieder a dermit. S'isch doch absurd, e so ne Zytung welle ga z'ediere, hie z'Bärn.«
»Hö das gscheht ihm rächt,« pülveret der Luron, »comment peut-on!«
»S'isch aber doch no schad«, meint der Herr Brambärger, »me het doch o g'hört, was geit.«
»Abah« etgägnet der Larron, »für die Absurditete, wo sie z'Aarau und z'Luzärn z'sämeschwätze, isch's emel nid schad.«
»Das wett i meine«, pflichtet der Luron ihm by, »und überhoupt, was bruuche doch d'Lüt alles z'wüsse. E jede Schnürfli meint afange, er heig öppis z'säge, non c'est tout simplement ridicule.«
»E pärse! Und er isch doch nume ds mannequin vo de Franzose.«
»Es lüpft mi ganz«, meint der Luron, »wenn i di Phrase gseh vo dene Kärlse. Me sött meine, 14 me hätt nüt als Tugete z'lehre vo dene blagueurs. Met het doch z'Bärn o gwüßt, was rächt isch, die sölle-n-is nid cho, die . . . .«
Dem Luron isch plötzlech ds Wort uf de Lippe-n-erschtorbe, und alli vier Herre hei, wie am glyche Schnüerli zoge, gäge linggs gluegt. Da chunt ume-n-Egge-n-e-n-uffallendi Erschynung, e schöni, schlanki Dame mit schwarze Haar, füürige, schwarze-n-Ouge-n-und lüüchtend-rote, ufgworfene Lippe. Uf ihrem Büggeli-Schtrubel isch e-n-übermüetig ufgschtrüblete, kolossale Huet mit Band und Fädere gsässe. Di prächtigi, volli Büste-n- isch i nere gälsydige, knappe, schtark decolletierte Gschalt mit churze Puffermeli gschteckt. Hert under der Bruscht het es breits, schwarzes Sammetband d'Taille-n-ygschnüert, und vo dert ewäg isch es gälsydigs Jupon, ganz glatt aligend, bis uf di chlyne, schpitzige Schüeli gfalle. Me het nid gwüßt, was me meh söll aschtuune, di cherzegradi Haltung, der liecht Gang oder d'Bewegung vo ihrne schlanke-n-Arme. Provozierend isch si vorby gschwäbt, het aber üsne Lächemanne kei Blick gönnt, trotzdäm me völlig het chönne gseh, wie-n-es die vier alte Grieggle gschrisse het. Der Luron het uf der Schtell d'Verfolgung mit der Lorgnette-n- ufgnoh. Är isch o der erscht gsi, wo wieder zu Wort cho isch.
Hö hö hö, das isch doch schtark – c'est 15 vraiment dégoûtant ça. I wett mi gschämt ha, so umenandere z'loufe. Da sött d'Polizei hollah mache. Das nimmt mi doch jitz wunder, wär das isch.«
»Mais, c'est la nouvelle mode, mon cher« seit der Larron.
Da hört jitz aber alles z'säme-n-uf.«
»E bhüetis, lachet der Oberscht, tue di nume nid ufrege. I-n-es paar Wuche loufe-n-üsi prezis e so umenandere.«
»Da wei mer de no luege.«
»Ja, lue de nume, was dyni Meitscheni mache. Wenn de der capitaine Lombach chunt, hä, hä hä.«
»I bi de o no da, parbleu!«
Ds Gschpräch isch du wyter uf d'Franzose-n-und di ewigi Yquartierung cho, wo scho sit mene Jahr di ganzi Burgerschaft plaget het und vo dere d'Ahänger vo der neue-n-Ornig geng ds toupet gha hei z'bhoupte, si sygi zum Schutz vo der gmeine Wohlfahrt da. D'Schwyz isch denn zu male nüt meh anders gsi, als ds Scharrbrätt, wo di französischi canaille ihri dräckige Schueh dranne-n-abputzt het. Ds Truurigschte-n-isch aber gsi, daß es no Lüt gä het, wo dä Zueschtand herrlech gfunde hei. Nu, zu dene hei jedefalls d'Lächemanne nit ghört.
Zum zwöite mal isch di rätselhafti Schönheit a üsne Herre vorbygange. Der Muxmernit het öppis praschalleret, der Herr Brambärger het i d'Böum 16 ufegluegt, der Larron uf d'Figure, wo-n-er mit sym Schtäcke vor sech i ds Grien gchritzet het, und der Luron het g'rangglet.
Undereinisch verwütscht er vo sym Nachbar eis mit dem Ellboge zwüsche d'Rüppi.
»Ai, ai, ai, qu'est-ce que ça veut dire?«
»Fais donc attention! Tu me chatouilles avec ta cadenette.«
Der Luron het sech halt verdräit, wie n-es Schtrübli, für der Pärson nache z'luege, bis ds Ändi vo sym Zopf dem Larron im Gsicht ume guslet het.
Uf dä Box abe het er sech du wieder schtill gha und syr Etrüschtung über di neui Mode wyters Luft gmacht.
»Du bruuchsch ja nit z'luege,« meint der Larron, »wenn's di ergeret.«
Bald druuf chöme zwe Jünglinge dahär, der eint e handfeschte Kärli, nid grad gar comme-il-faut, der ander es dürschynigs Bürschtli mit fyne Züge. Die hei üsi Herre höflech grüeßt und sy, Arm i-n-Arm, wytergange.
»Das isch my Bueb,« seit der Herr Brambärger zum Oberscht.
»So, so? – Heit der ihm e Präcäpter?«
»Ja, i probiere-n-emel. Es isch halt geng chly e Lotterei mit settige Lüte. Me weiß nie, was me -n-i ds Hus überchunt.«
17 »Äbe,« meint der Oberscht, »di Herre Schtudiose hei de mängisch nid di beschte Gwohnheite. Wie het er's mit de Dienschte?«
»O bis jitz ha-n-i neue nüt gmerkt.«
»Säg, du bisch neue hütt cholderig,« meint der Larron zum Luron. Dä het wieder zablet und gschpeut und grangglet, will d'Französi aber vorby gange-n-isch, das mal mit mene cavalier.
»Ja di Erschynung git mer uf d'Närve.«
»E bhüetis, wenn mer uf em Chilchhof nie nüt leiders z'gseh überchöme, so wei mer de nid chlage.«
»Aha, aha,« brüelet der Muxmernit derzwüsche, »potz tousig, me chunt cho luege, wo der Papa blybt,« und wyst uf zwöi nätti Töchterli, wo vom Chilchplatz här chöme. Jitz hei sech sogar di vier Lächemanne-n-erhobe, und mit Usnahm vom Herr Brambärger, hei sech alli zu artige Complimänte-n-ufgschwunge, die dem Papa Luron gar wohlta hei. Syni Töchtere sy übriges scho-n-es Komplimänt wärt gsi. Di Elteri isch blund gsi, ender schmächtig und läng, het aber e prächtige teint gha und gar e fründleche-n-Usdruck, währed di Jüngeri, dunkli, es luschtigs, schprützigs Pumerli gsi isch. Sie hei aber damals beidi nüt bsunders pikants gha, weder i ihrem Ufträtte, no i der toilette, und der Papa het schträng druf gluegt, daß si müglechscht ehrbari Gattig heige. Er het gmeint, je züchtiger und 18 biederer der Ufzug vo syne Töchtere sygi, descht tugedhafter wärdi är de i de-n-Ouge vo de Lüte.
So gärn sünsch der Papa Luron syni Töchtere -n- um sech gha het, hütt sy si-n-ihm gar nid erwünscht cho, und uf der andere Syte hätte's di Töchtere-n- o lieber gseh, wenn ihre Papa d'Sitzung vo de Lächemanne gschwänzt hätti, grad hütt, nume grad hütt. – Warum? Ach, myn Troscht, si hei der Houpme Lombach gseh dem Chilchhof zueschtüüre. Die sälbi Zyt het der Houpme Lombach meh Töchtere z'Bärn der Chopf verdräit als dem Luron sys Chöchi i mene Monet Güggelihäls umdräit het. Der Houpme Lombach het das wohl gmerkt und sech e Jux drus gmacht, geng öppe-n-es halbs Dotze -n- am Bändel ume z'füehre-n- und Eini über di Anderi schalus z'mache. G'wöhnlech isch er gäge Mittag uf e Chilchhof gange und e gueti halb Schtund hinderem Rügge vo de Lächemanne der Chilche nah uf und ab gschpaziert. Anderi jungi Herre hei dä Märit gmerkt und hei sech glägetlech o zueche gmacht; aber geng isch der Fritz Lombach Hans obe-n-im Dorf gsi. Me het sech zwänzg mal begägnet, sech grüeßt, es Schtändli gha, es paar mal der Wäg mitenandere gmacht, und mängisch het me sogar der ganz Cher ume Chilchhof gmacht, ohni sech vo de-n-alte Herre la z'verschüüche. D'Mamane hei zum Glück no kei Schtammsitz gha uf der Plattform.
19 Die beide Töchtere vom Luron hei natürlech scho währed ihrem Schwatz mit de Lächemanne der »delicios Houpme« zwüsche de Cheschteneböum düre gseh umenandere schpaziere, wie-n-e Pascha, und hätte sech grüüslech gärn verabsäntiert. Aber si hei e keis savoir faire gha i settige Sache. Einschtwyle hei si sech nume verlägeni Blicke zuegworfe -n- und sy rot worde, di Babeli, kei Möntsch het begriffe, warum. Ändlech schtagglet ds Blanche: »Mir wei-n-ech nid derangiere.« Wo aber der Oberscht seit »Eh bhüetis, dir derangieret is gar nüt«, het das guet Chind scho nümme wyter gwüßt und isch no verschmejeter gsi als vorhär.
I däm Ougeblick isch wieder d'Französi mit mene dédaignose Blick uf die sittsame Töchtere vorby gschwäbt, das mal ganz nach, so daß der Luron i ihre Dunschtkreis yne cho isch und d'Naseflügel merklech zsämezoge het. Mit Müej und Not het er sech bändiget. Aber wenn er sech nid i Worte het chönne Luft mache, so het halt sünsch öppis müesse gah, und drum het er afah loufe-n- und di ganzi Gsellscheft mit sech grisse. Na zäche Schritte blybt er aber scho wieder schtah, seit zu syne Töchtere : »Ganget nume, i chume de« und chehrt wieder um. Ds Blanche und ds Mélanie hei natürlech nüt lieber ghört als das »ganget nume« und sy mit usgreckte Häls dervo grönnt, währed der Luron syni 20 Kamerade wieder uf e Bank zrückzoge het, für ne vo Neuem zsäge, wie ne di Französi enervieri.
Öppe bi der Sakrischtei unde hei si ne erjagt, der »delicios Houpme.« Ds Blanche het sy ganzi Seel probiert dür syni Ougeschtärne-n-use z'porze und ne-n-agschmachtet, ds Mélanie het a mene verschtändnisinnige Lächle-n-ume laboriert, und der Fritz Lombach het sech prezios gmacht. Ja, wenn er gwüßt hätti, wie-n-er mit syr wohl überleite Hinderheltigkeit das arme Blanche gschinteret het!
Jitz ghört me plötzlech vo der Chrüzgaß här plan, plan, rattaplan, e Trummle, und mit läbigem Schritt marschiert e-n-Abteilung französischi Soldate dahär. Alles isch z'sämegloffe, cho luege, was es gäbi, und d'Lüt sy no nid alli bim Portal aglanget gsi, so marschiere di Soldate-n-yne-n-und mache z'nächscht bi der Chilche halt.
Wo der Trummelschlag ume-n-Egge cho isch, isch der Luron ufgumpet und het gar mörderlech afah ufbegähre-n-und futtere: »Öh, hö, hö hö, sacre double, qu'est ce qu'ils veulent là? Ne peut-on pas nous laisser tranquilles, bougres de cochons?«
Me isch natürlech ufbroche, und Schüggi, Wadi, Luron, Larron, Muxmernit und der Philosoph hei sech knurrend der allgmeine Flucht agschlosse. Der Luron het Mittel und Wäg gfunde für d'Rolle vo Lots Wyb z'übernäh, will di duftendi Madame nid 21 wyt vom verlassene Bank wieder zum Vorschyn cho isch und mit überlägener Miene d'Rümung vom Chilchhof betrachtet het. Hinder allne Böum sy undereinisch Soldate-n-uftouchet und hei di ehrbari Burgersami schnöd vertribe. I allem Wytertrappe het der Luron geng hindertsi gluegt, na der Französi, und richtig schießt er a caporal und trappet ihm uf d'Füeß.
»He, toi, ne peux-tu pas faire attention? Va donc repasser tes propres cors!« brüelet dä caporal und schtellt dem Luron der Gwehrcholbe-n-uf sy lingge Podagrafueß ab, daß es ne dunkt het, er gsej alli füf Zeche dür ds Grien usfahre. Mit nere-n-unbeschrybleche Grimasse-n-isch er dervo und i der allgmeine Rochlete-n-under Schmähle-n-und Flueche-n-a d'Chrüzgaß use ghümpet, wo sech syni Töchtere mit Beduure-n-uf ihn gschtürzt hei.
Zum Etzücke vo Blanche und Mélanie het sech jitz o der Houpme Lombach zueche gmacht.
»Mais, mais, mais qu'est-ce que vous avez?« het er mit empressement gfragt, und d'Töchtere hei gjammeret: »Syt Der gfalle, Papa? – Het Ech öpper gschtüpft?«
»Ai, ai, ai, ai, ai, ai bougre de cochon, äh, ai, ai, ai. Es isch doch es infams Volk, di Franzose, ai, ai, ai, my Fueß!«
»Hei-n-Ech di Soldate gschlage?« fragt ds Mélanie und macht d'Füüscht, »es isch doch ufläthig.«
22 Die drei Mit-Lächemanne sy o zueche cho und hei gfragt: «Was isch? – Was het's gä?«
Der Houpme Lombach, wo di ganzi Gschicht het verfolget gha, het e Lachchrampf abegworgget.
»Het-Ech Eine-n-agriffe?« fragt er.
»Allwäg, mit dem Gwehrcholbe hei si mi traktiert, ai, ai, ai, ai,« schtöhnet der Luron, »äh, hö, hö, hö, – ma foi, i wott jitz hei. – Äh, ai, ai, ai.« Und me het sech uf e Heiwäg gmacht.
Der Houpme het dem Luron gar ordlech der Arm gä und ne gfüehrt. Wo si vor der Husthür achöme, seit der Luron zu syne Meitscheni: »Ganget nume-n-ufe! Si sölle mer ga Arnica reiche-n-i d'Apothegg.« Druuf zieht er der Houpme Lombach uf d'Syte, luegt no einisch, ob di Töchtere würklech d'Schtäge-n-uf gange, und seit hübscheli: »Avez-vous vu cette jeune dame dans ce costume jaune?« – Der Houpme lachet und nickt mit dem Chopf. – »Dites moi,« fahrt der Luron furt, »la connaissez-vous?«
»Mais naturellement, c'est Madame Vergennes.«
»Vergennes? – Madame Vergennes?«
»Oui, c'est la femme d'un de ces fonctionnaires français.«
»Savez-vous, où elle demeure?«
»Ils logent au Faucon.«
»Madame Vergennes, au Faucon, i mueß doch 23 der Wirt frage, was das für Lüt syge. Es het mi äbe wunder gnoh. Au revoir capitaine.«
»Darf ig Ech no d'Schtäge-n-uf hälfe?«
»Merci, merci, es geit scho, au revoir, äh, ui, ai, au revoir, merci.«
»Votre serviteur, Herr Hackbrätt,« seit der Houpme-n-und geit wieder gäge d'Plattform zue.
Ob der Gschicht vom Luron mit sym verchnütschete Fueß het er ganz vergässe sech z'erkundige, was eigetlech di militärischi Invasion für ne Zwäck heigi. Di andere Lüt – und under dene di drei übrige Lächemanne – hei vor em bschlossene Tor vo der Plattform d'Händ verworfe, lamäntiert und proteschtiert, was das jitz wieder für ne-n-absurdi chicane syg, daß me-n-eim da so mir nüt, dir nüt chöm cho use gheie. Aber es het Niemer nüt welle wüsse, bis e französische Grenadier dür ds Gitter düre-n-am Chöchi vo sym Quartiergäber verrate het, me thüj e Deserteur füsiliere. »Was mache si?« frage die Nächschte. »E Desentör refüsiere,« seit ds Chöchi mit wichtiger Miene-n-und geit mit souveräner Verachtnng dür ds Gschtüchel düre hei. D'Lüt hei d'Chöpf zsäme gschteckt und berate, was ächt da vor sech gangi, bis plötzlich e Salve chrachet.
»Potz Mordio, si schieße,« het's gheiße, und e Teil vo de Lüt isch scho dervo gschtobe. Anderi hei begriffe, was gange-n-isch und hei d'Fuuscht im Sack gmacht über die Etweihung vo der Plattform.
D'Lüt hei sech nah-ti-nah verzoge, und e halb Schtund schpäter sy d'Schuelbuebe huufeswys uf d'Plattform g'rochlet: »Me het Eine-n-erschosse, e Dätel, e wältsche Dätel,« het's gheisse. »Ui allwäg,« sy si hei ga erzelle, »mer hei ds Bluet gseh.«
Ja, e so isch es gsi, und das Schouschpil het sech im glyche Jahr no wiederholt, so daß me lang, lang nümme-n-uf e Chilchhof isch ga schpaziere oder ga sitze. Me cha sech dänke, daß das uf üsi Lächemanne nid versöhnlech ygwürkt het.
Der Luron het i mene gar schtattleche Hus a der Chramgaß, Sunnsyte, gwohnt, im zwöite-n-Etage. Wie öppe-n-anderi o, het das logis gäge d'Gaß drei Schtube gha, i der Mitti es großes Salon voll schöni Familieportraits, schtattabwärts dernäbe ds Cabinet vom Herr, schtattufwärts ds Cabinet vo de Töchtere.
Am Tag na der abscheuleche-n-Erschießete-n-uf der Plattform isch der Houpme Lombach erschine-n-und het dem Luron welle cho ne Visite mache, di erschti i sym Läbe. Ds Chammermeitli het der Houpme-n-i ds Salon gfüehrt und gseit, er söll e-n-Ougeblick warte, der Dokter sygi juscht da, »Wüsset Der, Herr Houpme, der Herr isch nid wohl, er het geschter der Äckegschtabi ufgläse. Er cha der Hals gar nid dräje, und de het ne no e Franzos us e Fueß trappet, er isch gar schröcklech ulydig; 25 aber es wird ne freue, Ech z'gseh. Weit Der so guet sy und Platz näh?«
Wie das i de-n-alte Patrizierhüser e so isch, sy Cabinet und Salon dür ne Glastüre mit viele chlyne Schybe-n-i dunkel beiztem Nußboumrahme verbunde gsi. Damit aber keini unbefuegte Blicke-n-i ds Heiligtum vom Husherr chönne dringe, isch di Türe-n-uf der Cabinetsyte mit mene grüensydige-n-Umhängli überschpannet gsi.
Der Fritz Lombach isch zuefälligerwys grad i d'Nächi vo der Türe cho z'schtah und so, ohni 's 26 z'sueche, der Züge vo der Konsultation worde. Das isch neue-n-e gschpässigi Konsultation gsi. Der Dokter het vo allem Mügleche dampet, nume nid vo Chrankheite-n-und Bräschte.
»Me seit neue-n-allerhand vo-n-ihm,« het der Lombach der Dokter ghört säge, und druuf het der Luron g'antwortet:
»Ja was de?«
»O, er syg neue gar uf em schöne Gschlächt und thüj nüt als allne Meitscheni der Hof mache.«
»Da wett i jitz no nid z'viel säge, mir hei das i jüngere Jahre-n-o so gha.«
»Ja, ja, aber wüsset Der, es isch no zwöierlei. Es chunt de no druuf a, wie me 's trybt.«
Jitz geit du d'Türe vom andere Cabinet uf, und die beide Töchtere chöme-n-yne, holdsälig und schtrahlend wie Sunneblueme. Di Underbrächung isch dem Houpme Lombach gar nid erwünscht gsi. Aber er het sech plötzlech wieder als der »delicios Houpme« gschpürt. Mit mene tiefe serviteur isch er dene beide Grazie-n-etgägecho, und si hei ne-n-im Triumph uf nes Ruehbett gschleipft, e Tisch vor ihn gschobe, und uf jeder Syte het Eini der Usgang zwüsche Tisch und Ruehbett verschoppet.
»I ha welle cho luege, wie's Euem Herr Papa geit.«
»Das isch doch artig vo-n-Ech,« seit ds Blanche, und »härzig isch es,« ds Mélanie.
27 »Der Dokter isch äbe grad by-n-ihm,« fahrt ds Blanche wyter, »aber er wird wohl bald wieder gah. Dir nähmet jitz e Tasse Café mit is, gället? – Mélanie, lüt dem Trineli!«
»Dir syt gar fründlech, aber . . .«
»Wohl, wohl, dir blybet jitz e-n-Ougeblick.«
Ds Blanche het g'öuglet und gschmachtet, daß es dem Fritz Lombach ganz uheimelig worde-n-isch. Für sech Luft z'mache gäge dä Bann, het er agfange der parlitout schpile-n-und het grad welle-n-es Güntli zum Beschte gä, da chunt ds Trineli yne. Ds Mélanie isch ihm etgäge gange-n-und het mit ihm g'chüschelet wägem Café, und der währed het der Houpme zum Fänschter usgluegt, e Momänt gschwige-n-und di verzückte Blicke vom Blanche la uf sech ume tüpfe. Da ghört me-n-i der ougeblickleche Schtilli d'Furtsetzung vom Gschpräch i ds Papas Cabinet:
»Er sött halt hürate; es würd' ihm de scho bessere,« seit der Luron.
»Ja guet Nacht bessere, das kennt me. Übriges, Dir chönnet's ja probiere. Gäbet ihm eini vo Eune Töchtere, Herr Hackbrätt.«
»Hm. – Het er öppis?«
»Es dunkt mi, a däm sött's nid fähle. Der cornichon, der alt Lombach, het ja nüt bruucht. Da isch gnue, und de chunt de no-n-e Schübel vo ihrer Syte.«
28 Bi dene Worte het der Houpme Lombach dänkt . »He nu, Härz, was wottsch no meh?« Und der Jumpfer Blanche ihre teint isch vo carmoisin i ds mauve übergange. Einesteils hätt si am liebschte der halbzäntnerig Mahagonitisch, wo si dranne gsässe sy, dür d'Glastüre-n-übere gschosse, andereteils sy-n-ere vor Säligkeit schier ihri gälsydige Haar z'bärg-gschtande.
»Morbleu,« etwütscht's dem Fritz Lombach halblut. Aber jitz het der Sach auf der Schtell müesse der Fade-n-abgschnitte sy. Drum het er müglechscht unvermückt afah brichte: »Ja, was i ha welle-n-erzelle« und so wyters. Dank dem Konversationstalänt vom Houpme-n-isch e wyteri Viertelschtund abgloffe, ohni daß ds Gschwätz im Cabinet äne neui Verlägeheit bracht hätti. Ändlech ghört me dem Doktor sy Schtimm z'nächscht hinder der Türe. D'Falle het sech es paarmal bewegt und z'letscht isch ei Flügel ufgange, und der Hinderteil vom Medikus isch afange-n-i ds Salon yne cho. Da dert druffe keini Ouge, sondere nume zwe großi, glänzigi Chnöpf gsi sy, het sech der Dokter nid bewoge gfüehlt z'pressiere, sondere het i ds Cabinet yne diktiert: »Also, wie-n-i säge, suuri Schnitz und anders Obs, liechti Gmües, bäits Brot, bi Todesschtraf keini Schnägge, kei Schnäpfedräck, keini Fröschebei oder settigi gourmandises – und vor allem ufhöre mit dem chablis – 29 Milch und Zitronesaft und sünsch nüt Flüssigs. Ghorsame Diener, Herr Hackbrätt.«
Jitz ändlech chehrt sech der Dokter um und schteit – hert vor em Houpme Lombach.
»Herrrr Houpme, Herr Houpme, Herr Houpme,« schnellt er mit drei tiefe serviteurs füre-n-und schießt i ds Vestibule-n-use, währed ihm der Houpme nacherüeft: »Je vous remercie infiniment de votre aimable recommandation, Herr Dokter.«
Usem Cabinet ghört me: »Hö, hö, hö, meinet Dir, i well verräble? Fahret Dir mynetwäge mit Euer Diät i ds Tüfels carcasse i di underschti Höll abe. So la-n-i mi nid la brichte.«
Ds Mélanie verschwindet im Cabinet und grad druuf ghört me:
»Ah, hö, hö, hö, scharmant, scharmant! Er soll nume-n-yne cho.«
Der Fritz Lombach isch yne-n-und findt der Luron i mene grüentschelige Nachtrock, mit nere glyche Zipfelchappe-n-uf em Chopf, im Egge vom Ruehbett. Ds lingge Bei het er uf em Ruehbett usgschtreckt gha, und der Fueß isch i mene gwaltige-n-Ybund vo Handzwächele verpackt gsi.
Ds Blanche und ds Mélanie hei sech sehr erfinderisch erwiese-n-i Prätäxte, für alli Bott cho yne z'schieße. Und das het du dem Fritz Lombach Grund gä, sy Visite so guet wie müglech abz'chürze. Er het sech sälber gseit: »Hütt wott i emel jitz no ledig hei.«
30 Wo-n-er furt gsi isch, hei natürlech di Töchtere dem Papa erzellt, me heig de alles z'säme ghört im Salon äne, si heige nid gwüßt, i wele-n-Egge luege. I der erschte Blamage het der Luron afah schmähle, me hätt' ihm doch chönne säge, der Lombach sygi däne, und was si überhoupt heige bruuche z'lose, di d . . . . s Meitscheni heige-n-überhoupt d'Ohre geng am lätze-n-Ort und so wyters.
Z'letscht het er aber müesse lache-n-und het afah gschpasse mit syne Töchtere.
»Weles wottsch ihm gä?« fragt ds Mélanie, ohni z'ahne, daß es syr Schwöschter dermit uf ds Läbige recki.
»I dänke, das, wo-n-er de heuscht.«
Die Antwort het gwürkt wie-n-es Gäzzi chalts Wasser.
Ds Mélanie isch neue verschwunde, und ds Blanche isch i ds Cabinet vo de Töchtere gange-n- und het dem Trineli glütet, für mit ihm ds Zabe z'verabrede. Derby sy si uf d'Vorschrifte vom Dokter cho z'rede, und ds Trineli het der Anlaß profitiert, für über e Dokter här z'falle. »I troueti emel Däm nüt, i gloube, es fähl' ihm im Chopf,« hets gmeint.
»E warum?«
»I ha-n-ihm dusse passet, für ihm z'säge, der Herr heigi nüt Sorg zue sech. Das isch äbe nid guet, under der Cheschtenebluescht ga z'sitze. Aber 31 er het mi nume nid agluegt. »»Hocket, wo der weit,«« het er g'macht und isch d'Schtäge-n-abgschosse, i ha gmeint, er schryß di ganzi Lähne-n-abe.«
Es isch nah-ti-nah fyschter worde. Ds Blanche isch i mene Fauteuil gsässe-n-und het mit syne große, dunkelbruune-n-Ouge melancholisch vor sech abegluegt.
Ja, me het albe guet lache -n- über nes Meitschi, wo gärn hürateti.
D'Liebi isch halt o öppis, wo me nüt derfür cha. Je größer d'Hoffnung wird, daß me nere dörfi Luft la, descht epfindlecher wird me gäge jedi Mugge, wo derzwüsche flügt. Und wenn de so a mene Chind d'Ouge -n-ufgange-n- über di schwache Syte vo de-n-Eltere, so überchunt de d'Sach bald e-n-ärnschtere Zug, und jedes Wülkli, wo am Horizont uftouchet, trüebt d'Schtimmung, verderbt der Luun. Ds Blanche hätti vermuetlech der herb-männlech Charakter vom Houpme Lombach weniger dütlech gseh und nid so viel charme a-n-ihm gfunde, wenn er sech nid so guet abghobe hätti vor em dessin vom Papa Luron. Ohni z'welle het ds Blanche dä Gägesatz je länger, descht dütlecher epfunde, und hübscheli, hübscheli het sech i sym Härz e-n-Ablösung us em heilige Bode vom Elterehus vorbereitet. Das git z'dänke. Drum isch der Schatte vom Zytgloggeturm hübscheli d'Chramgaß abcho, ohni daß üses Töchterli 's gmerkt het. Wo me zum Zabe grüeft het, isch es i der schtockfyschtere Schtube gsässe.
32 Ds Mélanie isch du o wieder zum Vorschyn cho und het gseit, es sygi bi de Tante-n-obe gsi.
Im zwöite-n- Etage hei nämlech zwo Schwöschtere vom Luron gwohnt, die mit dem Papa zsäme so-n-e-n-Art Vormundschaftskommission für di beide Töchtere bildet hei. D'Tante Béatrice isch Präsidänt, Vice-Präsidänt, Sekretär, Erziehungskommittierti und Rächnungsrevisor gsi und het o der gröscht Schnouz gha vo der B'hörd. Der Luron het dörfe Seckelmeischter sy und d'Tante Félicie het der Umbieter g'macht. Z'plätzewys isch sogar der Seckelmeischter under Curatel vom Präsidänt cho, und wenn syni Fründ ne derwäge zäpflet hei, so het er gseit: »Da lat sech nüt mache, das isch der modus vivendi, 's isch gschyder me rüehr's nid a.« Übriges het er syni Rächt o gwüßt z'wahre. Wenn si-n-ihm der Ringge z'hert azoge het, so het er nere drüit: »Béatrice la lugg oder i hürate.« Das het nere de albe der Boge gä. Und für die beide Töchtere vom Luron sy im Cabinet vo der Tante Béatrice Vatikan und Quirinal vereiniget gsi, währed das vo der Tante Félicie höchschtes öppe der mont de piété vorgschtellt het. Dert hei si gueti Wort und hie und da öppe-n-es Müntschi versetzt gäge-n-allerhand bruuchbareri Sache.
Ds Mélanie het am Zabe nid verrate, uf welem Hubel vo der heilige Schtadt es hüt vorgschproche 33 heigi. Wie g'wohnt, het ds Blanche nam Zabe – es het geng ds größer Härz gha – der drübeinig Wadi gfuetteret, ds Mélanie der Schüggi, und der Abe het sy gwöhnleche Verlouf gnoh.
Wo du aber di beide Töchtere-n-i ds Bett gange sy, seit ds Mélanie vor em Liechtlösche no: »Der Papa verwütscht allwäg de morn vo der Tante Béatrice.«
»Warum?«
»O wäge hütt, wägem capitaine.«
»Was? Hesch jitz das scho ufe müesse ga brichte? Du bisch doch e-n-Erzdampe.«
»E warum hätti nid sölle?«
»Weisch, es geit di eigetlech gar nüt a.«
»So, i möcht wüsse, warum nid?« seit ds Mélanie und sitzt uf.
Ds Blanche het sech gäge d'Wand dräit und gschwige.
»I möcht wüsse, warum mi das nüt ageit?« repetiert ds Mélanie.
»Schwyg!« tönt's us de Chüsseni füre.
»Blanche!«
»Hm?«
»I wott jitz wüsse, warum du meinsch, das gang mi nüt a.«
Ds Mélanie schlüft us em Bett und geit dem Blanche uf sys Bett ga sitze.
34 »Gang i ds Bett!« schnauet ds Blanche.
»Nei, i gange nid.«
»Wohl du geisch!«
»Nei, äxpräß nid.«
Jitz fitzt ds Blanche o uf und git dem Mélanie e Mupf; aber das het kei Wank ta.
»Du geisch jitz, i wott's.«
»Wottsch mer's jitz säge-n-oder nid?«
»I ha der nüt z'säge, 's geit di eifach nüt a,« seit ds Blanche, leit sech wieder ab und vergrabt sech i ds Bett yne. Aber ds Mélanie, nid fuul, zieht ihm d'Dechi und ds duvet ewäg und hänslet: »Hö, du bildisch der halt y, er syg verliebt i di; aber du muesch nid meine!«
»Mélanie, du bisch e-n-Uflat, weisch!«
Uf das hi het ds Mélanie der Rückzug i sys Bett aträtte, aber vo dert us grad wieder ds Füür eröffnet.
»Muesch nid meine, der capitaineli syg dyne.«
»Nei gwüß, lue, jitz hesch mer alles usgschoppet.«
»'S gscheht der rächt. Weisch i säge der jitz o nid, was mer d'Tante Béatrice gseit het.«
»Was de?«
»Gäll, wenn d's wüßtisch, äh!«
»Ach wie dumm! Was wett doch d'Tante wüsse!«
»Äbewohl weiß si. Si het sälber gseit, du söllisch der nume keini Illusione mache.«
35 »O wie dumm! Und de du? Muesch emel nid meine, er warti uf di.«
»I weiß scho, was i weiß,« triumphiert ds Mélanie, und schtramplet mit Behage-n-i sym Bett ume.
»Du chasch mer's wohl säge.«
»Hä gäll, das bruuchsch jitz o nid z'wüsse.«
Na mene Momänt gumpet ds Blanche zum Bett us und geit zum Mélanie.
»Mélanie, säg mer's, bis lieb.«
»Ä' ä.«
»Mélanie!«
»Gang nume-n-i ds Bett! Villicht säge-n-i der's de morn, wenn de wottsch artig sy mit mer.«
»Ach, du bisch es Babi.«
Ds Mélanie het sech verschloffe-n-und nüt meh welle säge.
»Mélanie!«
Es het sech nid grüehrt.
»Weisch, es isch eifach absurd vo der. Was hesch jitz das müesse dene Tante ga uschrame?«
Ds Mélanie het nid Mux gmacht.
»Hei si vo mir öppis aseit?«
»Ja.«
»Su säg mer's.«
»M'm.«
»Mélanie, du chansch wohl, weisch.«
36 »Äxpräß nid.«
»Mira. Er heigi vo dir der Frou Tribolet gseit . . . . . nei, i säge der's jitz äxpräß nid. Gang nume-n-i ds Bett!«
»O weisch.«
»M'm.«
»Mélanie!«
Ds Mélanie het sech no feschter ygmummelet.
Jitz geit dem Blanche d'Geduld us. Es chlemmt sy Schwöschter i Arm, für se mache z'rede. Da schießt ds Mélanie uf und packt ds Blanche bi'm Chrage, und ds Blanche ds Mélanie a de Haare, und so hei si enandere tschuppet und g'chlemmt und uf em Bett ume poukt, bis der Cherzeschtock abegfloge-n-isch und der Chlupf da drüber dem Chrieg es Änd gmacht het. – Und das Alles ume Houpme Lombach! 37
II.
Di drei Fründe. Der Houpme Lombach erfahrt, daß z'Nacht alli Chatze grau sy.
Ds morndrisch het der Burgersami vo Bärn wieder einisch es militärisches Schouschpil gwartet. E französischi Halbbrigade het sölle zur Armee abmarschiere, über Solothurn; wyter het me no nid gwüßt. Und was isch das gsi, di Halbbrigade? Öppe-n-es Tused versärbleti Franzose – ja, was säge-n-i Franzose – nei, e so-n-e-n-Uszug us em Notarme-n-Etat vo villicht sibehundert weschteuropäische Gmeinwäse, e Horde vo große-n-und chlyne 38 Hungerlyder ohni es einzigs subers Hemli und derfür gnue Dräck am Schtäcke. Die het me-n-irgedwo z'säme g'ramassiert und se sächs Wuche lang z'Bärn bi de burgerleche-n-Ankehäfe z'Choscht ta, se-n-us guetem, altem Bärngäld neu agleit und bewaffnet, für se nachhär als Missionär vo Freiheit, Glychheit und Brüederlechkeit i ds fyschtere-n-Europa wyters z'schicke.
Das chönnt üs hüttigstags glych sy; aber so ungfreut di Begäbeheit für sich gsi isch, so großi Freud het si öpperem gmacht, wo-n-is interessiert, dem Albärli Brambärger. Dä isch ds sältmal angähnds elfi gsi, es dürsichtigs Häpeli vo mene Bueb, aber bildschön und geng comme-il-faut adöggelet. Syni länge blund-sydige Chrusle sy der Schtolz gsi vo syr Mama. Um ds blau-sammetige Gwändli het er da, wo Chuttli und Hösli sy z'sämegnäit gsi, e satin-écharpe treit und um e Hals es subers, wyßes Fraisli.
Vernünftigi Lüt hei der Albärli geng beduuret; aber i bi sicher, är hätt das nid begriffe, wenn me-n-ihm's gseit hätti. Es isch nid grad es Chind gsi z'Bärn, uf das me so viel agwändet het, wie uf üse-n-Albärli, und doch isch er eigetlech nume so häb, chläb fürcho. Sobald ne der Papa i Rueh gla het mit Xenophon und Cäsar, isch d'Mama geng a-n-ihm gsi, het ne gschöößelet und tätschlet und gschläcket. 39 Und nüt deschtweniger isch dem Albärli sy erschti Vertrouespärson ds Schütti-Bäbi gsi, es uröppigs Lismerfroueli, wo schier alli Tag bi ds Brambärgers isch cho lisme-n-und näje. Ds Schütti-Bäbi isch unerschöpflech gsi a Gschichte-n-und het e Beck zum Brueder gha, wo die beschte Dirggeli z'Bärn fabriziert het. Der Albärli het zwar der sucre bénit vo Milde-n-o gnoh und, was öppe sünsch vo Schläckzüg uf e-n-elterleche Tisch cho isch. Aber d'Dirggeli vom Schütti-Bäbi hei alles usegschtoche. Und de mueß me-n-eis nid vergässe. Der Papa het das Chind schier z'hinderfür gmacht mit syne Lätzge, d'Mama het's behandlet wie-n-es Mämmi, geng nume-n-agleit und abzoge, gschtrählt und bürschtet; aber na was e Bueb öppe süsch es Verlange het, het ihm niemer botte. De het er natürlich de afah bjorne. Und wenn er de all Fingers läng i ds salon cho isch, währeddäm me Visite gha het: »Mämä, was söll i mächä?«, su het's de gwöhnlech gheisse: »Va donc un peu chez Schütti-Bäbi, elle te racontera une histoire.« Und ds Schütti-Bäbi het alli Träne gwüßt z'tröchne. Me het Chartehüsi gmacht, charpie zupft, brodiert und z'letscht sogar no glehrt lisme.
Das isch es paar Jahr e so gange. Du het sech du im Albärli ds Bedürfnis na mene männlechere Verchehr ygschtellt, und will me nie vom Hus wäg 40 dörfe het ohni Begleitung, isch du e Fründschaft etschtande mit dem einzige Ma, wo ussert dem Papa im Hus regelmäßig y und us gange-n-isch, mit dem Wasser-Hausi. – Denn zu mal het halt jedi Hushaltig sech ihres Wasser la i ds Hus trage. – Der Wasserhausi isch es chlys, dräckigs Mandli gsi, wo neue-n-o geng gwüßt het, was öppe z'Bärn geit, und het vo Amtes wäge zum Brandkorps ghört, und das het dem Albärli imponiert. Ihrer Fründschaft het sech neue niemer g'achtet, bis du einisch e-n-unglückleche Zuefall d'Ufmerksamkeit vo de-n-Eltere druuf glänkt het.
Der Hausi het nit bsunders regelmäßig funktioniert. So isch emel o einisch der Wasservorrat i der Chuchi usgange, und me het der Hausi müesse ga sueche. Ds Chöchi het syni Pappeheimer gkennt und isch ga luege – natürlich nid de Brünne nah. Und richtig, wo's i Malisärter-Chäller abe chunt – es het's schier unde-n-usgnoh vor Chlupf – sitzt dert der Hausi, nid allei, sondere näbe-n-ihm der Albärli und sürgget glücksälig mit sym alte Fründ us em glyche Glas. Nüt isch im Grund dem Chöchi erwünschter gsi als die Etdeckung, will es so wie so dem Hausi nid grüen gsi isch, »däm Söumichel«, wie-n-es gmeint het. Der Hausi het das mal allei müesse-n-usässe. Aber me het du gfunde, me chönn das nid so la gah mit däm Bueb, es müeß öppis 41 gah. Und will niemer het welle Zyt ha, ne geng z'goume, su het der Herr Brambärger beschlosse, e Präcäpter az'schtelle.
Das het du e ziemlich komplizierte Märit gä, bis di Sach über Ort gsi isch. Me tüj neue jitz d'Buebe gärn i di Schuele schicke, het's gheiße, aber äbe, si ghöre de da allerhand, wo ne nid guet sygi, bringe schlächti Maniere hei, nähme-n-übli Gwohnheite-n-und läse-n-am Änd no Tierli uf. Si chöme de neue da mit anderer Lüte Chinder z'säme &c. &c.
Me het vo diesem und jänem Lehrer gredt, wo gar gueti Partikularlätzge gäbi, wo d'Chinder enormi Progrässe mache. »Aber mit allem däm sy si de no nid goumet i der Zwüschezyt,« het d'Mama gmeint. Der Papa het nume halb Fiduz gha zu mene Präcäpter. Aber me het ihm du d'Sach gwüßt by z'bringe, idäm me-n-ihm gseit het, är hätti de o öppis so a mene junge Glehrte, so öppis wie ne Famulus. Das het ihm yglüüchtet. Aber du het's du gulte, di rächti Pärson z'finde. Z'erscht het me vo mene Wältsche gredt, aber nid rächt gwüßt, wie eine-n-übercho. Der Herr Brambärger isch vo eim Pfarrer zum andere-n-und vo eim Profässer zum andere gloffe und het geng wieder vorne-n-agfange, trotzdäm alli di Lüt ihm geng der glych epfohle hei, scho vo Afang a. Es isch zwar nid öppe der allerfrömmscht und tugedhaftischt gsi; aber 42 männiglech hätt's gärn gseh, wenn dä einisch versorget wär. Er isch de Profässore-n-uf em Mage gläge-n-und het geng nid rächt chönne-n-ab Fläck cho. Der Ludi Bickhard – so het er gheisse – het nah-ti-nah afah gschpüre, daß er keini Heilige -n-im obrigkeitleche Himmel gha het, isch drüber geng ulydiger worde-n-und het sech dermit erscht rächt alli Schpil verderbt. Aber er isch guet Fründ gsi mit dem Houpme Lombach, und dä het ihm du yg'heizt, er söll sech emel vorlöufig zueche mache bi ds Brambärgers. Dert heig er emel de afe ds täglech Brot, und villicht hälfe-n-ihm de die einisch wyters. Der Ludi Bickhard het e gheime Gruuse gha vor Lüte mit ängem Horizont. Aber, wo-n-ihm du der Fründ Lombach gseit het, er thät e Gottslohn a däm Buebli, het er sech du etschlosse-n-und isch yträtte.
D'Inschtruktione, Vermahnunge, Bedingunge-n-und Vorbehält, mit dene-n-er epfange worde-n-isch, hei meh Abschnitte-n-ethalte-n-als d'Matteschtäge Tritte. Aber item, es het sech neue sünsch no nid übel agla.
Mit dem Albärli het sech der Ludi Bickhard bald rächt guet verschtande, ja so guet, daß e so öppis wie ne-n-Yfersucht d'Eltere-n-erfasset het. Und ds Schütti-Bäbi het sys Fadechörbli mit dopplete Ratione Dirggeli usgschtattet, für sy Schtellung 43 z'behoupte. Me het dem Präcäpter jitz meh uf d'Finger gluegt als je vorhär dem Bueb; aber sünsch isch me zfride gsi.
He nu, jitz het also der Albärli mit sym »Mäntor«, wie me dem Bickhard öppe-n-o gseit het, dörfe di Soldate ga luege, und das isch e grüslechi Herrlechkeit gsi.
Er het ne mit Frage bombardiert über ds ganze Chriegswäse, und der Ludi Bickhard het gar nid übel Bscheid gwüßt. D'Theologe hei ja bekanntlech geng es faible für militaria.
Bi'm Aarbärgerthor chunt ne der Houpme Lombach nache, dä natürlech keis militärischs Ereignis het la vorbygah, ohni sech dernah um z'thue. Ds Z'sämeträffe-n-isch äbeso erwünscht als ominös gsi, wie mer de schpäter wärde-n-erfahre. Sälbdritt sy üsi Militärfründe-n-uf d'Schützematt und hei under de Zueschouer am Bord Ufschtellung gnoh.
Tuseti vo schpiegelblanke Chnöpf hei i der Sunne glitzeret; d'Gwehrlöuf hei i länge Reihe blitzet, und e dicke Revue-Inschpäkter – so het me dennzumal de Zötteli-Oberschte gseit – isch mit mehrere-n-Offiziere der Front nah gange, het jede Soldat vo der Cocarde bis zu de Schuehnegel agrännet, und wenn er a ne bsunders Schmächtige cho isch, het er sy Chraft la glänze, idäm er ne-n-us em Glied gmüpft oder am Läderzüüg schier z'Bode zupft het. 44 Albeneinisch isch er Eim mit syr dicke Tatze zwüschem Chrage-n-und dem Chropf abegfahre-n-und het gestikuliert und es Wäse verfüehrt. Eim Soldat het er befohle ds Bei höch uf z'schtrecke, wie wenn er ihm wett d'Schuehnegel zelle. Di Offizier sy drum ume gschtande-n-und hei mit de Chöpf gnickt und ufe-n-andere-n-yne gredt, bis das Bei het afah sinke. Aber flugs fasset e-n-Underoffizier dä Fueß und ryßt ne dem Soldat bis vor d'Nase-n-ufe, bis dä arm Tropf hindertsi umtrohlet isch. Me het ihm du mit es paar härzhafte Schtüpf wieder zum Glychgwicht verhulfe.
Nach em Revue-Inschpäkter isch der Chirurgmajor cho. D'Soldate hei müesse d'Ermel ufchnüpfe-n-und hinderelitze und der Chirurgmajor het ne d'Finger usenandere grisse-n-und vo allne Syte-n-agluegt. »Was mache si jitz?« fragt der Albärli, und der Ludi Bickhard het der Momänt pädagogisch erfasset und gseit: »Me luegt, öb si d'Finger gwäsche heige.« Aber der Houpme Lombach het ihm der Effäkt verderbt und erklärt, däm säg me d'Chrätzvisite, me luegi, öb si nid rüdig syge.
Der Albärli hätti lieber e Schlacht gseh oder so öppis, schtatt nere Chrätzvisite. Er isch müed worde-n-und i ds Gras abgsässe, zmitt's zwüsche-n-anderi Buebe-n-yne.
Plötzlech geit e Bewegung dür d'Reihe. Obe, 45 vom Schtraßebord us, het e-n-Offizier es Zeiche gmacht. Di andere-n-Offizier sy umenandere gschprunge, hei kommandiert, und uf eis mal isch alles schtill gschtande, wie verschteineret. Da rytet vo der Schtraß här e höchere-n-Offizier yne. D'Tamboure hei e Wirbel gschlage; vorne het eine-n-öppis kommandiert und – eis – zwöi – flüge-n-alli Gwehr i d'Höchi zum Präsentiere. Der kommandierend Offizier, der Revue-Inschpäkter und der Chirurgmajor chöme zu däm Ryter und lüpfe-n-ihri Hüet reschpäktvoll. Im Publikum het me gseit, dä beritte-n-Offizier syg der commandant Pinseau, dä chöm vo Fryburg ds Kommando cho übernäh. Alles het nume no uf dä gluegt, o der Houpme Lombach. Undereinisch merkt der Ludi, daß der Lombach i-n-es Wäse chunt und fragt ne, was er heig.
»Dä het my »Cocotte«, da wett i doch e-n-Eid derzue tue«, seit der Lombach, ohni es Oug vo däm Ryter abzwände.
»Was »Cocotte«?«
»He ja, mys Roß, wo si mer z'Neuenegg gschtole hei.«
»Bisch sicher?«
»Ja, ja, es isch se. I kenne se-n-a drüne wyße Fläckli, wo si linggs ob der Nase het.«
Druuf hei di beide junge Manne-n-es paar vielsägendi Blicke g'wächslet. Si hei sech uf der Schtell verschtande.
46 »S'isch richtig nümme ds glyche Roß, aber es isch's geng no wärt,« meint der Fritz Lombach.
Nid lang nachhär isch d'Truppe-n-under der Füehrung vom commandant Pinseau abmarschiert, d'Schtadt ab und gäge Worloufe-n-use. Währed der Albärli mit Boll-Ouge dem Militär nachegluegt und alles andere drob vergässe het, hei syni beide Hüeter yfrigi Verabredunge troffe. Der Präcäpter het der Bueb heibracht, sech bi der Frou Brambärger g'mäldet und gseit, der Houpme Lombach heig ne für e-n-Abe-n-yglade. Me het das nid ungärn gseh und het ne la zieh, natürlech i der Meinung, daß der Ludi am nüni wieder daheim syg. Me het aber o erscht es paar Tag schpäter etdeckt, daß dem Albärli syni Büggeli vo Lüs gramslet hei, trotz de Privatlätzge; daß er se-n-uf der Schützematt chönnti ufgläse ha, isch zu Ludi's Glück der Mama nid i Sinn cho.
Si het nume heimlecherwys dem Ludi sy Schträhl la undersueche, und wo me du dert kei Verwandtschaft gfunde het, isch der Verdacht uf e Wasserhausi übergange.
Z'Jegischtorf sy, wo me Fyrabe gmacht het und d'Bure mit früscher Grasig vo de Matte hei cho sy, d'Lüt uf der Schtraß zsämegloffe-n-und hei enandere zuegrüeft: »Soudati – Soudati – Milidär – Franzose!« Vo Urtene här isch es cho, wie ne 47 tusedfüeßige, glitzerige Wurm i nere Schtoubwulke, mit Sürme-n-und Johle.
Necher und necher sy si cho. Bi de-n-erschte Hüser hei d'Tamboure-n-ihri Trummle vom Buggel abe gnoh, uf ds lingge Bei ghänkt und afah schla. Hänni Chlauses Bänz isch grad mit mene Gras-Füederli derhär cho, und Gäbel und Früde sy glotzig uf der Schtraß blybe schtah. »Flieh, flieh!« brüelet Hänni Chlaus dem Bänz zue. Bänz het syni Chüe umegschrisse-n-und isch mit sym Gschpann dem Mässerli Rosi i sy Chrutgarte-n-yne gcharret.
»Chasch nid luege, wo d'fahrsch, du Schlarpihung«, chunt ds Rosi cho z'schieße. »Häb ume, häb ume, du fahrsch mer ja i myner Bohne-n-yche.«
Die arme Hopeni hei nid gwüßt, wo us und wo ane zwüsche Rosi, Bänz, Chlaus und de Franzose.
Der Pintewirt seit zum Iseli-Ruedi: »Die blybe-n-auwäg hie über Nacht, i mueß däich ga luege.«
»Ja, däich wou wärdi die hie blybe. Du chasch de dene-n-uf Solothurn ache ga d'Uerti mache.«
Und im glyche-n-Ougeblick biegt d'Colonne-n-ab, i Iseli Ruedis Hoschtet yne.
»Tusige Donner!« brummlet der Iseli und schpringt gäge hei zue.
Glücklecherwys isch es nid i syr Gwalt gsi, la z'hagle, süsch hätti der Iseli-Ruedi das mal ds gröbscht Numero verschribe, für das Chriegsvolk us 48 syr Hoschtet z'jage. In Ermangelung vo settige Gwaltmittle het er underem Dachtrouf füre gfluechet, wie ne Hund, wo us sym Hüsi use chältschet. D' Soldate hei glachet und sech i sym Gras niedergla. Bald sy luschtigi Rouchwülkli dür d'Boumchrone-n-ufgschtige. Under de marmites hei ds Iseli Ruedis Wedele gschprätzlet, und fascht i allne Burehüser hei sech im Verschleickte findigi Landschnächte zueche g'macht, für öppis z'ergattere, währed der Adjutant dem Wachtoffizier und de Fäldweible-n-under mene große-n-Oepfelboum d'consigne gä het, keis Bei us der Hoschtet use z'la.
Für syni Wedele het der Iseli vom Zahlmeischter e Zeddel mit öppis Gschribenem druff übercho. Um und um het er sys Papier dräit und isch doch nid drüber cho, was er mit däm söll. Da gseht er zwüsche de gwundrige Nachberslüt, wo-n-er um keis Gäld hätt i sy Zeddel la luege, zwe schtedtlech Agleiti uf der Schtraß. Er dänkt, die chönnte-n-ihm allwäg z'wäg hälfe, und geit ne sy Zeddel ga zeige. Das syg e Guetschrift uf ds Finanzdiräktorium, hei si-n-ihm gseit, und zwar no ne gueti. (Uf Chöschte vo der bärnische Schtaatskasse sy d'Franzose geng nobel gsi).
Dir wärdet scho errate ha, daß die beide Schtadtbürger der Houpme Lombach und sy Fründ Ludi gsi sy. Die sy de Truppe-n-i reschpäktvollem Abschtand 49 nachegschliche, mit kei'r andere-n-Absicht, als d' »Cocotte« ga z'rück z'erobere. Der Wäg isch läng gnueg gsi, für alli mügleche-n-Eventualitäte z'erörtere-n-und di nötige Verabredunge z'träffe. Der Ludi Bickhard het sölle der Bedient vom commandant Pinseau um e Finger lyre-n-und näbedsi löcke, damit der Houpme Lombach sys vertroute Rößli chönn us em Schtall etfüehre. Nachhär het me sech im Wald zwüsche Hindelbank und Mattschtette welle träffe, für de über Chrouchtal z'flieh.
Bald hei si usegfunde gha, daß d'Offizier im Schloß und ihri Roß i der Schloßschüüre sölle-n-underbracht wärde. Kei Momänt hei sie d'»Cocotte« us de-n-Ouge gla und hei o glücklech usschpioniert, wo me se-n-yne gschtellt het.
Im Vernachte het der Ludi ds Bedientevolk gwüßt i d'Pinte z'löcke, und het dene Lüt i der hindere Schtube d'Würze bschüttet, so schträng er nume möge het.
Mittlerwyle-n-isch der Fritz Lombach i mene Brätterverschlag vo mene Schpycherli vis-à-vis der Schloßschüüre verschteckt blibe-n-und het der Platz vor de Schtälle beobachtet. Es isch lang gange, bis niemer meh umewäg gsi isch. Nah-ti-nah isch es schtockfyschter worde. Gseh het me nüt meh. Aber geng und geng wieder het me Holzböde ghört über d'Bschüsi trogle. Aendlech dunkt's der Lombach, 50 jitz chönnti der groß Momänt cho sy. Er schlycht füre, luegt linggs und luegt rächts, düüsselet zueche, lost, nimmt der Türriegel i d'Hand, lüpft und gy-y-y-yx-guax kreischet das dumme-n-Yse-n-i d'Nacht use, und wo der Lombach e-n-Ougeblick lost, für sech z'überzüge, öb dä Lärme Niemer g'weckt heigi, chunt richtig es paar Holzböde-n-ume-n-Egge cho z'schlarpe, und drüber plampet e Schtall-Latärne. Wie-n-es Wiseli isch der Fritz Lombach dervo gschtobe. D'Latärne-n-isch blybe schtah, und langsam het me-n-Oepper mit mißtrouisch höcher Schtimm ghört säge: »Was tusigs-donners mueß ächt das da gä?«
Jitz isch's gfählt gsi. Offebar het der Schloßherr, der Herr vo Stürler, syni Chnächte gheisse-n-ufpasse.
Der Houpme Lombach het e neue-n-Etschluß gfasset und isch der Pinte zuegschliche, für sy Fründ ga z'inschtruiere. Er het ne-n-i voller Usüebung vo sym Uftrag gfunde. Scho hei di drei Franzose, wo-n-er mit sech gnoh het, bedänklich Oel am Huet gha und hei pralatzget, daß der Ludi sy hälli Freud gha het. Ersch wo-n-er, vom Wirt usegrüeft, a die früschi Luft use chunt, merkt er, daß es für ihn sälber gfährlech gsi wär, no länger i däm Qualm und Dunscht z'blybe. Descht erwünschter isch ihm di neui Inschtruktion cho.
51 De französische Bediente het me-n-e neui Maß Twanner la yne schtelle und sech drückt.
»Du wirsch öppe scho wüsse, wie me-n-es Roß i d'Finger nimmt?« fragt der Houpme sy Fründ.
»E bhüetis, i ha daheim öppe gnue mit Rosse z'tüe gha. – Warum? – Söll i jitz ds Roß ga reiche?«
»Aebe juscht. Lue, ds Stürler's Chnächte sy geng um die Schüüre-n-ume. Die müesse mir furt. I gange jitz i ds Schloß, mit dem Stürler ga rede, daß er se-n-yzieji. Dä begryft mi scho. Er het o gnue düregmacht mit dene Hagle. Am Änd isch er de no froh, wenn ig ihm syni Offizier hilfe goume.«
»Ja und de, wohi söll i de mit dem Roß?«
»E, wie mer abgredt hei, i Mattschtette-Wald. Gsehsch, da näbe der Gartemuure vorby und de alli Gredi über ds Fäld us.«
Dem Ludi syni Ouge hei glüüchtet vor Freud a der Rolle, wo-n-ihm der Houpme zueteilt het. Si hei no e Pfiff verabredet, du isch der Ludi i ds Verschteck und der Lombach küehn i ds Schloß gange. Aber dert isch er a Lätze cho. »Dir chönnet mir d'Fädere-n-i-d' Schueh blase, wenn Dir meinet, i well se de morn us mym Schtall etschädige«, het der Schloßherr gseit, »oder i well mi öppe no gar la hänke wäge-n-Euem Roß. Chömet Dir e chly yne, zu mene Glas Neueburger.«
52 Der Houpme-n-isch kaput gsi über dä Bscheid, het aber d'Yladung agnoh und dänkt, es gäb de öppe no e Glägeheit, der Schtreich doch usz'füehre. Es isch ihm gar nid heimelig gsi bi dene-n-Offizier, und so harmlos si mit ihm gredt hei, het's ne doch geng dunkt, si luege mit Verdacht uf ihn. De het er de wieder a Ludi müesse dänke, was ächt dä aschtelli da usse. Natürlech het dä nid begriffe, wo ds Zeiche blybt, und isch urüejig vo eim Verschteck i ds andere gschliche. Vo eim Punkt us het er i d' Chnächteschtube gseh, wo d'Latärne-n-uf em Tisch gschtande-n-isch. Der Chnächt het sy Chopf uf e Tisch gleit gha und offebar gschlafe. »Söll i ächt oder söll i nid?« het sech der Ludi geng gfragt.
Jitz chunt ihm e glückleche Gedanke. Er düüsselet zur Türe vo der Chnächteschtube, gugget no einisch dür ds Fänschter – si schnarchle – nimmt e Schtallbäse, wo a der Muure lähnt, schtoßt ne düre Ring z'mitts a der Türe-n-und verschtemmt ne-n-usse-n-am Türgricht.
Wie-n-es Windschpil schpringt er uf di anderi Syte, lüpft der Riegel am Roßschtall und schiebt ne hübscheli z'rück, drückt sech yne, schlüft der Wand nah zur Chrüpfe-n-und löst d'Halftere vo der »Cocotte«. Er schtrychlet se, tätschlet se, git ere-n-e Bitz Zucker und zieht se-n-usem Schtall. Z'erscht het si chly schperrig tha. Aber er het ere nid Zyt gla. »Cocotti, Cocotti! Chum dä dä dä.«
53 Wo-n-er se-n-ume-n-Egge vo der Gartemuure het zoge gha, isch ds Schpil gwunne gsi. Es paar Schritt Fäldwäg und du i d'Matte-n-use. Da het er du es Träbli agschlage. So wyt wär alles guet gsi. Aber plötzlech schtande sie vor mene breite Moosbach. Jitz, was mache? – Z'rück uf e Wäg für nes Brüggli z'sueche het er sech nid trouet. E Gump wird ds Gschydschte sy. Er füehrt ds Roß es paar Schritt z'rück, nimmt e-n-Alouf »allez, hüp, hüp, hüp, hi! hai! jup!« Är isch däne, aber ds Roß isch dahinde blibe. Jitz hei si afah Seili zieh mit enandere, bis sech der Goul uf d'Hinderfüeß schtemmt und – platsch! – isch der Kandidat im Bach bi Fische-n-und Chräbse. Zum Glück het er nid la gah, sondere-n-er het sech am Halfterseili la usezieh. Tropfednaß isch er näbe der »Cocotte« blybe schtah und het afah schlottere. Schließlech zieht er sys Tier dem Bach nah gäge-n-Urtene zue bis er es Brüggli gfunde het. Vo dert isch er du liecht i Mattschettewald cho. I syr Todesangscht het er bis jitz d'Chelti no nid so g'achtet; aber bi'm Warte-n-im Wald het's ne du ghörig afah früüre.
Ds Jegischtorf äne het's scho lang Mitternacht gschlage gha, wo-n-er ändlech der verabredet Pfiff ghört. Aber es het dä arm Hudi e so gfrore, daß er schier d's Muul nid het chönne büschele für z'ant-worte.
54 »Hesch se?« fragt der Houpme Lombach athelos.
»Allwäg,« antwortet er schtolz.
»Bravo, bravo!«
Der Lombach isch sym treue Schlachtroß grad um e Hals gfalle: »O ma chérie, ma pauvre cocotte, bijou!« Zucker über Zucker het d'»Cocotte« übercho und isch ihrne Befreier düre Wald nache gloffe wie-n-es Hündli. Me het sech vor Freud nid chönne fasse. Das well er ihm syr Läbtig nie vergässe, het der Lombach sym Fründ versicheret. D' Bschärung, wo sie dem Schloßherr mit däm Schtreich chönnte-n-agrichtet ha, hei di Helde nit schwär gnoh, sie hei sech uf sy würklechi Uschuld verla, die ne de als sy guete-n-Ängel scho wärdi rette.
Hinder Bäriswyl düre sy si dür bösi Waldwäge-n-uf, bis si wieder uf offes Fäld cho sy. Du hei si du gfunde, d'Cocotte chönnt jitz ihre Bytrag o leischte. Sie welle chehri-um ufsitze-n-und der ander söll füehre. Der Lombach het schier nümme chönne warte für wieder einisch uf sym treue Tierli z'sitze. Mit feschtem Griff fasset er d'Chammhaar und schwingt sech ufe. Aber, wo der Ludi ufluegt, isch niemermeh dobe. Der Houpme-n-isch im Acher uf em Buuch gläge-n-und het Härd use gschpeut und gfluechet.
»Da gseht me grad, wie si mer se verhunzt hei,« het er gseit, so öppis het si früecher nie gmacht.«
55 Der Ludi het ne-n-usglachet.
»So propier du's!« seit der Houpme.
Und der Ludi het du nit dä welle sy, wo nid chönn ryte, und lat sech ufelüpfe. Mit allne Vieri het er sech agchlammeret. Aber d'»Cocotte« het afah gygampfe, und nachem dritte-n-Usschla isch der Verträter vo der ecclesia militans i-n-ere volländete Knrve der Muetter Aerde-n-i d'Schooß gfloge.
Uf das hi hei si d'Uebunge-n- »auf ungesatteltem Pferde« ufgä und sy per pedes wyter zoge. Und no so isch bald der eint, bald der ander z'Bode cho, vo wäge me het nüt gseh, weder Wurzle, no Schteine, no Löcher, und sie hei lang, lang düre Wald müesse, ohni eigetlich z'wüsse, wo si hi chöme.
Oeppe-n-am vieri am Morge chömi si us em Wald use i-n-e Blütti. Dert isch es du heiter worde, und si hei enandere-n-agluegt, wele schöner usgsej.
Da seit plötzlech der Houpme Lombach zu sym Fründ: »Los, du bisch mysex e Chue.«
Der Ludi isch nid schlächt verblüfft gsi ob der ungwohnte Zärtlechkeit; er gaffet der Lombach mit offenem Mul a.
»Du hesch ja der Lätz gnoh,« brüelet der Lombach. »Es geit doch nüt über nes glehrts Hus.«
»He z'Gugger,« fasset sech ändlech der Ludi, »i cha nüt derfür, z'Nacht sy alli Chatze grau. Meh als daß es es Roß isch, ha-n-i nid chönne gseh i 56 däm fyschtere Schtall, und du hesch emel o nüt gmerkt bis jitz.«
Gäge die Logik het sech nüt la säge. Z'gueterletscht hei si Beidi schuderhaft müesse lache. Es het würklech keine dem andere viel gha vorz'wärfe. Aber ds dümmschte-n-isch du gsi, daß me das lätze Roß jitz da gha und nit gwüßt het, was me dermit söll afah. Me het nid emal gwüßt, wäm es ghört. Die beide-n-Abetüürer hei usgseh wie d' Söuli und hei risquiert, daß me se-n-als Schpitzbuebe no verhafti. No wyteri Lüt dry zieh hei si lieber nid welle. Es isch scho gnue gsi, daß si sech dem Schloßherr vo Jegischtorf hei verrate gha.
Z'erscht hei si überhoupt gar nid gwüßt, wo si sy. Sie hei no müesse-n-uf ne Hubel ufe chräble, für sech z'orientiere. Dert sy si du drüber cho, daß si zwüsche Schleume-n-und Oberburg syge. Druuf hei si sech gägesytig, so guet wie müglech, putzt und und sy ga Hindelbank zrück. Dert hei sie sech im Wirtshus es währschafts café la mache und hei ds Roß ygschtellt.
Erscht wo me Bscheid übercho het, ds Militär syg vo Jegischtorf furt, me heig se ghöre trummle, sy si ufbroche, für ihre Diebschtahl wieder ga guet z'mache. Ds Roß hei si no z'Hindelbank la schtah, für z'erscht z'erfahre, öb si's dörfe wage mit zum Schtall z'rück z'cho. Währed si mit rächt 57 unbehagleche Gfüehle Jegischtorf zuegwanderet sy, het d'»Cocotte« der commandant Pinseau ga Solothurn abetreit. Sie hei vo Wytem no d'Schtoubwulke gseh, i dere das guete Tier für ewig verschwunde-n-isch.
Halbwägs öppe seit der Ludi, eigetlech sött är jitz gäge hei zue, er förchti, der Alt chönnti d'Gschicht übler ufnäh als nötig. Aber es nähm ne drum wunder, wie-n-es mit däm Roß no usechöm und überhoupt möcht er der Lombach nid im Schtich la, göb d'Suppe-n-usgässe syg.
»Gang du,« seit der Houpme, »du wirsch de z'Bärn dy Sach scho übercho, und da cha-n-i der ja nid hälfe-n-usässe. Drum will i uf mi näh, was mer z'Jegischtorf z'guet hei.«
»Ja nu, a ds Töde wird's öppe nid gah.«
»Mer wei ds Beschte hoffe.«
»Bhüet di Gott!«
»Adieu!«
Der Theolog isch dem Grauholz zue gwanderet, der Houpme ga Jegischtorf.
Mängisch no het der Ludi vor sech ane glachet, wenn ihm d'Abetüür vo der Nacht wieder vor d'Ouge cho sy, wie der Fritz Lombach der Märe gflattiert und wie si ne du zum Dank i Acher use gschmisse heig. Übriges het ihm d'Wanderung im thoufrüsche Morge bi Sunneglanz und Vogelsang herrlech wohl tha. Ganz es merkwürdigs Gfüehl het ne-n-ergriffe, 58 wo-n-er düre Sand cho isch. D'Morgeschtilli isch ihm grad no einisch so heilig und fyrlech vorcho, als sünsch öppe, und wo-n-er d'Chugelschpure-n-a de harzige Tanneschtämme gseh het, sy-n-ihm d'Ouge naß worde. »Exoriare aliquis nostris ex ossibus ultor« het er halblut vor sech hi gseit. Es isch halt o nid nume di früschi hischtorischi Erinnerung gsi, wo-n-ihm uf ds Härz gfalle-n-isch, o nei, sy unüberwindlechi Luscht zum Militär het ne-n-ufgrüehrt. Er het alti Tröum und Plän wieder dürgange. Und de het ne der Gedanke-n-a sy Muetter wieder möge, wo gmeint het, si chönnt nid sälig schtärbe, bevor si ihre Suhn uf der Chanzle gseh hätti. Und de wieder d'Gfräser vo dene Profässore, wo-n-ihm nid wohl welle hei!
Uf der Höchi ob Worloufe het's der Ludi Bickhard e-n-Ougeblick gschtellt. Es isch zue schön gsi für wyter z'schtürme. Di prächtigi, boumrychi Landschaft uf beidne Syte vo der Aare, alles vo der Morgesunne verguldet, tief unde di blaui Aare-n-und ganz wyt hinde di veieliblaue Fryburgerbärge. Nei, wie herrlech! Aber zmitt's drinne het der groß Schtärn uf em Münschterturm glitzeret, und dert – ja dert, hert dernäbe, i der Tiefi, dert isch ds Hus a der Chetti gsi, dert het der Ludi o wieder a d'Chetti sölle. Und »was wird das für ne Mordioschpektakel gä, wenn i hei chume«, het er dänkt.
59 Weniger säntimental isch der Houpme Lombach ufgleit gsi. Dä het sech bloß überleit, wie viel er vo sym pärsönleche Nimbus welli opfere, für der Schloßherr z'bethädige. Me cha sech vorschtelle, wie-n-er ufg'athmet het, wo-n-er vernimmt, daß di etfüehrti faltschi »Cocotte« nid es Franzoseroß, sondere-n-eis vo de Chaisepfärd vom Schloßherr sygi.
Er isch einewäg nid am fründlechschte-n-epfange worde. Aber, wo-n-er du es Müschterli oder zwöi us der nächtleche Fahrt ygsetzt het, hei sech dem Herr vo Stürler syni Züg ufgheiteret. Es isch scho nümme meh so ärnscht gmeint gsi, wo-n-er der Finger ufgha und gseit het: »Jä loset, Herr Houpme, i mache-n-Ech de verantwortlech, wenn das Roß öppe-n-e Letzi sötti dervo trage.«
Der Schluß vo der Gschicht isch es guets diner gsi, und am Namittag het der Gschpane vom etfüehrte Roß üse Houpme-n-im Wägeli ga Bärn zoge. 60
III.
Alti Bekannti. Der Houpme Lombach het Figge-n-und Mühli. Der Luron dräit Brotchrügeli und macht die Einte z'lache, die Andere z'briegge.
Uf der alte Nydeggbrügg isch grad vor em Undere Tor am Brüggegländer es Garnchlungeli agmacht gsi, und der Fade vo däm Chlungeli isch i wenigschtes zäche Ziggzagg vo eim Gländer zum andere gschpannet gsi und het z'letscht imene Fürfueß g'än-diget, wo der Thorwart uf em schteinige Bank im Thorwäg ob allem Schnarchle no fescht mit samt de Lismernadle-n-i der Hand gha het. Am vorderschte Zigg-zagg isch z'mitt's uf der Brügg e Zedel 61 ghanget, und dert druffe het's i ugattleche Buechschtabe gheisse:
»Achtung!
Wer zum Dor hinauß will, mus warthen biß der Grumpacher-Sami denn Strumf außgelismet hatt.«
Wär dä Schtreich verüebt het, weiß i nid, und er gieng üs o nüt a, wenn nid das uschuldige-n-Obschtakel e Gsellscheft ufghalte hätti, die-n-is interessiert.
Vor däm wullige Schlagboum isch nämlech e schtattlechi, bürschi Vorgängere blybe schtah, die under mene prächtig gwobene Schpitzetnech es poupon treit het. Hinder ihre het sech der Toufizug, wo grad vo der Nydegg abe cho isch, gschtouet, und es sy Schtimme druus lut worde: »Was isch los? – Was git's?«, die-n-i sött ume-kenne, dunkt's mi. – E frylech, da schteit ja z'vorderscht der Houpme Lombach und het ds Blanche Hackbrätt am Arm, wo dry luegt wie der guldig Abedschtärn, so lieb und heiter. Si sy Götti und Gotte. Hinder ne schteit der zwöit Götti, der Papa Luron, mit der silberhaarige Mama Landorfer vom Schteinibach. Der Papa Vilbrecht scharwänzlet mit der geng no luschtige Frou Houpmänni Tribolet. Der dick Herr Wyß gugget dür sy großi Lorgnette-n-und schwätzt mit der Mama Vilbrecht, und z'hinderscht chunt, vo 62 väterlechem Bewußtsy ghobe, der Ruedi Landorfer mit dem Mélanie.
Dir findet's villicht kurios, daß üsi Lütli vo der hindere Schoßhalde grad Vater und Tochter für d'Göttischaft agschproche hei. Aber, was weit der? Me nimmt gärn wenigschtes ei hindersetzte Götti, und die sy ds sältmal ender rar gsi, und daß d'Frou Elisabeth juschtemänt ds Blanche under ihrne Fründinne-n-usgläse het, für mit dem vertroutischte Fründ vo ihrem Ma cho zueche z'schtah, isch villicht nid so verwunderlech. Da drüber het übriges niemer grännet, ußert öppe d'Frou Tribolet, wo gfunde het, es wär gar luschtig gsi, wenn si ihrem Gotteli no einisch hätti chönne cho Gotte sy.
Der Houpme Lombach het natürlech e bsundere Gschpaß gfunde-n-a der Lismete und het däm alte Schtadtsoldat welle-n-uf sy Art Bei mache. Mit nere wahre Donnerschtimm brüelet er i ds Torgwölb yne: »He, Wacht in's Gwerrr! Patrouille.« Uf das het der jung Herr Landorfer under sym Schpitzetuech es Zetermordiogeschrei erhobe-n-und der Vorgängere ds Fürtech gnetzt, ds Blanche het di Chraftprob vo sym cavalier delizios gfunde, und der Grundbacher Sami het us mene dienschtleche Troum use brummlet: »Batrull vorbei« und wyter duslet.
Under allg'meinem Glächter isch der Luron jitz 63 i d'Linie grückt und het mit sym schpanische Rohr e Schtich uf ds Grundbachers Buuch gfüehrt, daß dä mit mene Söuferlätsch ufgumpet isch und der Huet und d'Lismete het la falle. Bis er z'vollem erwachet gsi isch, het ds Blanche mit gleitige Hände ds Garn ufgwigglet, d'Vorgängere het der Töufling underem Byschtand vo allne-n-übrige Froue butelet und pantschet, und der Houpme Lombach het dem Torwart der Huet uf e Chopf drückt, daß er grad drunder z'sämegchrutet und wieder uf sy Bank abe plötscht isch.
Druf het sech der Zug wieder formiert, und me isch i der luschtigschte Schtimmung der Chlöschterlischtutz und ds Haschpelgäßli uf zoge.
Der Houpme Lombach, wo als ächti Soldatenatur jedi Situation gnoh het, wie si gsi isch und mit dem Inschtinkt vo-nere Geiß geng ds Beschte-n-obe-n-abgraset het, het sech mit syr Gotte gar guet underhalte. D'Konversation het er zwar fascht ganz uf sych gnoh, aber e rychi Etschädigung het er gfunde-n-i der bluemehafte Dankbarkeit, wo syni Witze-n-und Güntli uf ds sunnige Gsicht vom Blanche füreglöckt hei. Ja, wär weiß, öb nid sys Soldatetämperamänt ne gar no verfüehrt hätti, di Blueme-n-e chly uf ds Chnopfloch z'drücke, wenn si nid zwüsche der Vorgängere-n-und dem Papa Luron gwanderet wäre.
64 Wo si am Guet mit dem »Schnägg«, z'nächscht der Waldegg, vorby chöme, seit der Lombach, das heig jitz der Herr Brambärger us nere-n-Erbschaft übernoh.
»E dä glücklech Möntsch,« het's gheisse, »so ne schöne Landsitz.«
»Ja, i wett's meine,« fahrt der Lombach wyter, »mais figurez vous, daß er z'erscht no pfy gmacht het dervor, und wo me ne gfragt het, was er dranne-n-usz'setze heig, het er gseit, d'pièces syge z'chly, me chönnt nid e mal e-n-aschtändigi Lycht ha drinne.«
Under em Schatte vo alte, wüehlige Nußböume-n-isch ne d'Frou Elisabeth bis schier zur Waldegg etgäge cho.
Si het e chly bleichet gha sit däm mer se zum letschte mal gseh hei, a ihrem Verlobungstag; aber ihri Züg sy voller und üppiger worde, so daß si für ne Schönheit erschter Klaß het chönne gälte. Ihre-n-isch di neui Mode z'schtatte cho. Di riesigi Capote mit de wallende Fädere het zu ihrem Gfräsli e Rahme gä, wie ne der findigscht Maler nid besser hätti chönne-n-ersinne. Ds corsage het si mit Aschtand treit. Si het sogar trotz der Hitz di fyne filochierte Halbhändsche, wo bis über e-n-Ellboge d'Arme deckt hei, nid abzoge. Ds länge, glatte jupon het ihre liechte-n-und doch majeschtätische Gang 65 famos la zur Gältung cho. Si isch mit eim Wort comme-il-faut gsi vo Chopf bis zu de Füeße, und niemer hätti dänkt, daß si erscht vor zweene Monete amene chreftige Bueb ds Läbe gä hätti.
D'Vorgängere het natürlich ihri choschtbari Lascht der schöne Mama abträtte und die het du mit lüüchtende-n-Ouge-n-und früsch-rosigem Lache d'Komplimänt vo de Gescht ygheimset. Vo Schtund a het pärse die jungi Frou Landorfer dominiert, und niemer het das dütlecher gschpürt als ds Blanche, wo sech jitz plötzlech vorcho isch, wie-n-es usgschpannets Relais-Pfärd, nume mit dem Unterschied, daß es weder i Schtall, no uf d'Weid chönne het, sondere-n-i der Gschellscheft het müesse blybe.
Der chly Herr Landorfer het gholleiet und ufbegährt, wie wenn der Geischt vom Unggle Mäni uf ihn cho wär. Aber er het wenig Ghör gfunde. Me het ihm es Lulli i ds Muul gschtoße-n-und ne trotz allne Reklamatione-n-i sy Wiegle gleit.
D'Gsellscheft isch i d'Äßschube gange-n-und het sech under luschtigem Gschnäder zueche gsetzt. Der Tisch isch gar schön mit Blueme verziert gsi, so daß me ds Silbergschirr nid e mal so vermißt het (es isch natürlech z'Paris gsi, und Gäld zu neuem het me nid gha). Mit Lakeje het me-n-o kei Luxus tribe. Es subers, bürsches Meitschi isch am passe-plat gschtande-n-und het mit mene schtedtleche 66 Chammermeitli di ganzi Ufwartung bsorget. Choquiert het sech über di Wandlung niemer als öppe di schtyfe Herre-n-und Dame, wo i guldige Rahme-n-a de Wandschäft ghanget sy.
No im Gang usse, vor der Äßschtube, het der Luron der Houpme Lombach uf d'Syte gnoh und ihm zue g'chüschelet: »dites donc, capitaine, n'auriez-vous pas l'obligeance de faire un petit discours? Je vous en saurais bon gré. Ce serait mon devoir de le faire. Je suis l'ainé, mais vous comprenez, ça me causerait des palpitations. Mon cœur.... Vous savez.....«
»Oui, oui, je sais que chez vous l'estomac remplace le cœur. Il faut bien le ménager dans vos circonstances.«
Der Luron het e Ruck gmacht und syni feisse-n-Ougelieder so wyt ufezoge, als es gange-n-isch. Aber der Houpme het ihm nid Zyt gla zu nere-n-Antwort, sondere-n-isch gschwind i d'Äßschtube-n-yne und het sech jitz g'weidet a der Urueh, wo der Luron währed dem ganze-n-Ässe plaget het. Sy Appetit isch etschide schwär gschädiget worde dür d' Ungwüßheit, öb er ächt jitz de doch no müeß rede. Der Lombach het ne-n-äxpräß la ranggle-n-und a de Tischbei umeschtüpfe-n-und dänkt: »Wart nume, du muesch myni Dienschte tüür zahle.«
Erscht wo ne reschpäktabli Provision vo 67 schwerzleche Brotchügeli um ds Lurons Täller ume gläge-n-isch und däm arme Ma syni Muulegge ganz wyt abe cho sy, währed e-n-urüjigi Röti i sym Gsicht druf dütet het, daß öppis wie ne Toast vo-n-ihm well, pöpperlet der Houpme-n-a ds Glas, schteit uf und seit mit aplomb:
Mesdames et Messieurs,
C'est au nom des parrains et de la marraine que je prends la parole.
Les vœux que nous formons pour notre cher Karludi sont infinis. Je n'en relèverai que trois:
D'abord nous implorons sur lui la protection particulière du Tout-puissant.
Nous souhaitons ensuite que ce nouveau-né puisse devenir pour ses parents une source de bonheur et de joie profonde.
Enfin et c'est là ce qui remplit surtout notre cœur: notre petit Karludi puisse-t-il devenir un jour un digne fils de son illustre patrie si humiliée, prêt à sacrifier sa vie à son premier appel!
Mesdames et Messieurs, je ne doute pas que le rejeton de nos chers amis réalisera nos vœux, car son père vient de donner une preuve éclatante de son patriotisme et ce n'était que la tendre main de ses parents qui empêcha notre excellente et délicieuse hôtesse de se précipiter sous les baïonnettes de l'ennemi.
68 Que Dieu permette à cet enfant de lever une fois son épée pour rendre la liberté à notre chère patrie! Qu'il vive!
Me het sech erhobe, und het pütscht. Die erschte Gleser, wo sech berüehrt hei, sy das vo der Frou Elisabeth Landorfer und das vom Redner gsi. Är het derbi e suechende Blick über ds Glas uf sy schöni Nachbarin zur Rächte gworfe. Si hingäge het vor sech abe gluegt. Aber sie het, ohni's eigetlech z'welle, dem Houpme syni Komplimänt quittiert mit dem fründschaftleche Wohlbehage, wo ihri fyne Gsichtszüg verrate hei, und derby isch mit der Flüchtigkeit vo mene Wätterlüüchte-n-e rosige Schimmer über ihri bleiche Backe gfloge. Im Härz vo Beidne-n-isch ds Abedrot vom füfte Merz ufgflammet. I de dunkle-n-Ouge vo mene-n-andere Gascht hingäge het's wie verschteckti Gluet us schwarzer Nacht glüüchtet.
Der nachhaltigscht Effäkt het der Toast bi'm Luron gha. Däm isch im Ougeblick, wo der Houpme-n-a ds Glas pöpperlet het, e Schtei vom Härz g'rütscht, mindeschtes so groß wie sy eigete Schmärbuuch. Und jitz, wo me sech wieder zum Dessert gsetzt het, het er o sy ganze-n-Appetit wieder gfun-de-n-und isch derhinder wie wenn er der hungerig Särbet hätti, und zwüsche-n-yne het er pradlet, me isch nid nache cho mit lose. Natürlech het er sech 69 überschlückt und isch veieliblau worde, me het gmeint, jitz schräng's ihm de der Chopf a d'Dili, wie ne Champagnerzapfe. D'Frou Elisabeth isch chrydewyß worde-n-und het d'Flucht ergriffe. Der Houpme Lombach und der Herr Vilbrecht hei mit de Füüscht uf ds Lurons breitem Buggel umedröschet, ds Melanie und der Herr Wyß hei gagglet wie d'Hüehner, und ds Blanche het sym Papa welle Wasser yschütte. Aber, wo-n-er ds Wasserglas vor sech gseht, chunt er plötzlech wieder i ds Greis und hueschtet: »non, non, non – ghöhöhö – non – ghöhö – merci mille fois« und schwänkt ds Hindernis mit mene zünftige Schluck Neueburger abe.
D'Mamane Vilbrecht und Landorfer sy use-n-und hei alli Schtube dürsuecht für z'luege, was es der Frou Elisabeth gä heig. Z'letscht sy si vor nere Türe blybe schtah, hinder dere me-n-eim süscht i Rueh lat – wüsset-dr, ganz z'hinderscht im Gang linggs – und hei chehri-um pöppelet und grüeft: »Elisabeth« und glost, bis d'Frou Elisabeth se vom Hof us dür ds Gangfänschter gseh und ufegrüeft het: »Was heit der?«
»Ah du bisch da unde?«
»E pärse, i ha nume nid welle zueluege.«
Mittlerwyle sy du der Houpme Lombach und di beide Töchtere Hackbrätt o use cho und mit der übrige Frouewält i ds bosquet hindere gange, währed 70 der Ruedi Landorfer di drei eltere Herre-n-mit dem nötig schynende Vorrat vom Bessere-n-i ds péristyle gfüehrt het.
Ds bosquet isch eine vo dene schöne Punkte gsi, wie sie no hütt i de-n-üssere campagnes vo der Schoßhalde z'finde sy, es luschtigs Wäldli vo große Schatteböum, mit nere Lichtung gäge d'Alpe. Di beide Mamane hei e währschafte grüene Gartebank i B'schlag gnoh, währed der delizios Houpme mit de-n-andere-n-uf der Matte zwüschem bosquet und dem schtotzige Bord gäge ds Zollgäßli abe het afah volant schpile.
»Elisabeth«, het me bald druuf e Schtimm usem bosquet füre ghört, »i gloub, es wär besser, du chämisch e chly zue-n-is cho sitze.«
Aber d'Frou Elisabeth het nid welle der Name ha, daß si Rueh nötig hätti und isch bi de Junge blibe.
Ds Schpil het's e so mit sech bracht, daß me nach und nach bis a Eichehaag ob em Bord füre cho isch. Nid daß si öppe di wundervolli Bärg-Ussicht gluegt hätte. Me het nume für necher ligendi Gägeschtänd Ouge gha. Nume zwüsche-n-yne-n-einisch het der Houpme Lombach im Zollgäßli unde-n-e junge Ma gseh schpaziere mit mene Buebli. Vo Zyt zu Zyt sy si blybe schtah und hei zu de mächtige-n-Eiche-n-ufegluegt, wo di schlanke 71 Gschalte-n-i hälle Summerröck sech mit Lache-n-und Göisse-n-umetribe hei. Der Lombach het syni beide Fründe-n-umegkennt und ne gwunke, und die dunde hei g'antwortet. Der Ludi Bickhard het sym Zögling im Wytergah der Chilchsturm vo Bollige zeigt, wo am Fueß vo der Schtockere bländig wyß und heimelig us de Hoschtete füre gluegt het, und het ihm erklärt, dert äne syg är daheim und i däm Burehüsi rächts obe, gäge Ferebärg, wohni sy Muetter, si welle de einisch zsäme derthi, wenn's der Papa erloubi.
Dobe, am Eichehaag, isch me doch ändlech o chly müed worde und het sech am Bord i ds Gras gsetzt. Für Underhaltung het der Houpme geng gsorget, und d'Zyt isch vergange, me het nid gwüßt wie.
Es isch scho i schpätere Namittag gange, da ghört me vom Perystyle här gar es mörderlechs Gwaschel und Gschrei. Natürlech het's di Junge wunder gnoh, was dert gangi, und si sy d'Matte-n-uf gäge Bluemegarte zue träppelet, wo vor em Peristyle gäge d'Ussicht zue sech usbreitet het. D'Rose hei no geng ihri Pracht drinne-n-etfaltet, wie zu Unggle Mäni's Zyte.
Wo si zmitt's i der Matte-n-uffe schtande, gseh si obe, vom Huus gäge ds bosquet, di beide Tante Hackbrätt dahär zieh, mit Schüggi und Wadi. 72 Si sy für e Namittag yglade gsi, und d'Frou Elisabeth isch pflichtschuldigscht zue ne-n-ufe gschtöffelet, für se ga z'epfah.
Der Houpme hingäge het ds Blanche a eim und ds Melanie am andere-n-Arm i Garte gfüehrt. Er het die schönschte Rosechnöpf usgsuecht und syni Dame dermit dekoriert.
Aber chuum isch das gscheh gsi, so geit im Peristyle wieder das Gschrei los, und zum Etsetze vo dene Töchtere-n-isch es unverkennbar d'Schtimm vo ihrem Papa gsi. Und richtig, wo si uf di oberi Terrasse vom Garte chöme, gseh sie ne-n-obe-n-a der Peristyle-Schtäge schtah, am Gländer, und es Brüel und e Schpektakel verfüehre, daß es e kei Gattig gha het. Wie-n-er der Lombach gseht, faht er afah brüele:
»Hö – le voilà – le voilà – le brave capitaine. Venez, il faut que je vous embrasse.«
»Halt, halt, wo weit Der hi?« schreit hinder ihm der Ruedi Landorfer und het der Luron mit allne Chrefte zrück, offebar us Angscht, er fall ihm d'Schtäge-n-ab. – Der Herr Vilbrecht het eis mal über ds andere mit beidne Füüscht uf e Tisch ghoue-n-und sech nümme gwüßt z'bändige vor Lache, und der Herr Wyß het gwaggelet wie-n-es Gelatine-Chöpfli und sech d'Thräne-n-ab syne Pfusibacke gwüscht.
73 »Comment était-ce donc – n'est-ce pas: ce n'était que la tendre main de sa délicieuse mère qui l'empêcha de qui qui qui l'empêcha de planter son épée dans – dans – la main de sa délicieuse mère – non – comment – hä hä comme ça...« brüelet der Luron und schtürzt mit mene gräßleche-n-Usfall ufe Herr Wyß los.
»Hör uf, ds Donnerli, my Buuch isch nid e Prällbock,« zeteret der Herr Wyß und probiert sech z'wehre, währed der Herr Vilbrecht sym Schwiegersuhn z'Hülf schpringt, für der Luron vo sym Opfer abz'bringe.
»Mais laissez-moi donc,« fahrt dä furt und schtüüret wieder der Schtäge zue: »O mes filles, mes filles, avez-vous jamais entendu un tel discours?«
»Heit ne, heit ne,« schreit der Herr Vilbrecht, und wär' nid der Lombach vo unde zueche gschprunge, wär weiß, was gscheh wäri. Di Töchtere hei sech düre Garte-n-ab us em Schtoub gmacht.
Ds Beschte-n-isch gsi, daß der Luron emel afange-n-unde-n-a der Schtäge gschtande-n-isch und höchschtes no i-n-es gazon use hätti chönne trohle. Aber mit erneutem Enthusiasmus isch er uf e Houpme Lombach los torgget und het gschroue: »Ah, je vous dis, c'était magnifique, je vous félicite, capitaine.«
74 Di alte Chnabe sy no wyt dervo gsi sech z'schäme-n-über di Gschicht, da seit plötzlech der Herr Vilbrecht, wo dem Peristyle-Fänschter am nächschte gschtande-n-isch:
»Morbleu, jitz chöme di Froue.«
»Ghörsch?« seit der Herr Wyß zum Luron, »di Froue chöme. Nimm di e chly zsäme!«
»Weli Froue?« – Was für Froue?«
»He dyni Schwöschtere.«
»Wa . . . . «
Jitz het me gmerkt, daß öppis wie ne dumpfi Ahnung vo fataler Situation dür das benäblete Hirni gschtriche-n-isch. Aber bekanntlech isch ds erschte, was der Alkohol dem Möntsch nimmt, d'Fähigkeit zur Sälbschterkenntnis. Drum het der Luron nid welle der Überrumplet sy und seit:
»Eh bien, qu'elles viennent! Je leur répéterai votre discours, capitaine. Vous verrez comme ça les touchera.«
Di erschti, wo ume-n-Egge cho isch, isch d'Frou Elisabeth gsi. Schtyf wie ne Türlischtock isch si blybe schtah, wo si di Verfassung vom erschte Götti gseht. Er het sech merklech zsämegnoh und isch dermit no lächerlecher worde, so daß sech der Herr Wyß a ne Süüle vom Peristyle gchlammeret het, währed der Luron i zierlechem Plamp uf d'Frou Elisabeth zue tschirgget isch. Me het würklech nid gwagt z'dänke, 75 was es jitz chönnti gä. Aber di yschigi Chelti und der schträng Usdruck vo der junge Frou het ne doch du schtutzig gmacht. Er isch blybe schtah, würklech wie-n-e-n-Ochs am Bärg, und het mit glesige-n-Ouge vor sech ane glotzet.
»Madame,« faht er ändlech a, »Madame«; aber wyter isch er nid cho, vo wäge über der Achsle vo der Frou Elisabeth isch ds ewig maßleidige Gsicht vo der Tante Beatrice ufgange, und daß das bi Churzem schlächt Wätter bedütet het, isch ihm sogar i däm Ougeblick no bewnßt gsi. Er het sech chrampfhaft zsämegnoh, und under dene-n-Aschträngunge het sys Benäh zum wachsende Gaudium vom Herr Wyß plötzlech e Schtich i ds Säntimäntale-n-übercho.
»Ah, mes sœurs, si vous saviez!.....«
Aber wieder hei-n-ihm die füürschpeuende Blicke vo dene Froue ds Muul gschtopft. Er isch sech unsäglech hülflos vorcho und het verläge na passende-n-Ablänkunge gschnappet.
Di Froue hei rächts umg'kehrt gmacht, und währed der Luron hülflos i ds Peristyle-n-ufe luegt und zwüsche Mitlache-n-und Töubi schwankt, het im Hof, under der große-n-Ulme, e Beratung agfange, dere me vo Wytem hätti chönne-n-amerke, daß Wichtigs uf em Schpil schteit, vowäge di Froue hei, eini um die anderi, d'Händ verworfe, und alli Bott 76 sy zwo ufenandere zue und wieder vo-n-enandere, wie wenn si es Menuett täte tanze zsäme. Nume tuet me, gloub, bi mene Menuett nid geng mit dem Zeigfinger a sy eigeti Schtirne düte-n-und dem vis-à-vis ds zsämegrollete Händli under d' Nase ha.
Me isch der unglücklech Gaschtgäber ga reiche, und du isch du alles mit Gestikuliere-n-uf dä z'dorf.
Der Schtryt het sech da drum dräit, wie me mit dem Luron hei söll. D'Frou Elisabeth het eifach welle la aschpanne; aber d'Tante Beatrice het erklärt:
»O merci, pour que vos domestiques puissent se scandaliser de mon frère« und so wyters.
Di gueti Tante, wo natürlech kei Erfahrung gha het i settige Sache-n-und ihrer Macht über ds Brüederli alles zuetrouet het, isch nid gsi äne-n-ume z'bringe. Und so isch es du würklech derzue cho, daß di beide Tante-n-ihre Brueder zwüsche-n-yne gnoh und ne sofort nachem Adieusäge wie zwo Fürschprütze mit Schmählete, scharfe-n-und sanfte Lehre, begosse hei. Blanche und Melanie sy mit gemässenem Abschtand hindenache gange.
Die übrigi Gsellscheft het sech du wieder gäge ds bosquet verzoge, und zwar dasmal d'Froue-n-und d'Herre, villicht im dunkle Gfüehl, daß d'Trennnng vo de Gschlächter bi gsellschaftleche-n-Anlässe-n-eigetlech öppis dumms sygi. Si gscheht doch 77 nume, damit d'Froue mit ihrne Zunge-n-und d'Manne mit ihrne Gurgle-n-ungenierter chönne sündige.
Aber chnum het me sech im bosquet nidergla, so chunt der Lächema dem Ruedi Landorfer cho brichte, »es heig neuis da amene Herr im Gäßli obe-n-es Ungfell gä, me mangleti däich ga z'luege.« Natürlech isch uf der Schtell männiglech ufbroche. Vora isch der Houpme Lombach uf d'Schtraß use gschtürmt, hinder ihm här die drei andere Herre und z'letscht d'Frou Elisabeth. Zur hindere Hustür use sy ds Chöchi, ds Chammermeitli, ds Gartemeitli und der Gutschner cho z'loufe, und obe sy am Schträßli scho d'Lächefrou mit allne sibe Chinder, der Mälcher und d'Jungfrou und d'Tauner hinderem Haag gschtande-n-und hei berate, öb dä Herr es Weh heig oder öb er »trouchne« syg oder was ächt sünsch.
Richtig, öppe hundert Schritt wyter vom Hus, sitzt üse Luron z'mitt's uf der Gaß, linggs e Schwöschter, rächts e Schwöschter, und z'ringsetum woule di beide Kötere, wie wenn ds wild Heer im Azug wär. Blanche und Melanie chöme z'schpringe, beidi i Thräne.
Der Lombach und der Ruedi Landorfer rönne z'Hülf, so schträng si möge, und finde der Luron – seelevergnüegt.
»Cela m'a coupé les jambes, ma foi, on n'est plus jeune,« het er gmeint. »Mais je t'assure Béatrice, c'était sublime, tout simplement sublime.«
78 »Et toi,« schmählt d'Tante Beatrice usser sech, »est-ce aussi sublime de se vautrer dans la fange comme un cochon?«
»Comment vautrer dans la fange? Je ne vois pas de fange et qu'est-ce que j'en puis, si mes jambes sont trop faibles pour me porter?«
»Tais-toi maintenant!«
Der unerbouleche Konversation hei di beide junge Herre-n-es Änd gmacht, idäm si der Luron uf d'Bei gschtellt und wieder z'rück gfüehrt hei, für ne dert i d'Gutsche z'packe-n-und mit ihm i d'Schtadt z'fahre.
Dermit isch der Schouplatz vom Schtei des Anschtoßes gsüberet gsi. Aber was blibe-n-isch, di verderbti Schtimmung, het de-n-Uschuldigschte-n-am meischte weh tha, und die hei einschtwyle müesse-n-uschüschte, was di andere-n-ybrochet gha hei.
Meh für sich, als für anderi, seit d'Frou Elisabeth im Hof: »Wenn i das gwüßt hätti! – Nei, nei, es isch e Schand und e Schmach.« – Si het sech nid g'achtet, daß d'Lächefrou näbe-n-ihre schteit, süscht hätt si's für sich bhalte. D'Lächefrou het du gmeint, si müeß öppis antworte. Si het es Muul gmacht, wie ne Schranz im Papier vo mene Konfitürehafe und derzue Ouge wie vergifteti Heiti und, so guets mit ihrer Gälle gange-n-isch, düderlet:
»E i ha's emu scho mängisch däicht, der Wäg 79 syg e so wüescht da uehe. We de so ne schwäre Herr nid schtarch isch i de Schihe . . . «
»Pfyfebäggeli wüeschte Wäg,« fahrt ere d'Frou Elisabeth über ds Muul. Sie hätt'ere-n-am liebschte grad e Chlaps druuf gä.
Aber d'Lächefrou het sech der Situation welle gwachse zeige-n-und tältschet wyter: »es isch jitz haut o gar warm gsi hütt, u we si de aube so glihtig i Durscht yhe treiche, su git's es de no gärn, daß es ne e chly gägem Chopf chuut. Das isch ja wäge dessitwäge nüt angers, Frou Landorfer. Üser gange-n-aube na der Sichlete-n-o gärn ga lige.«
D'Frou Landorfer het ta, wie wenn si nüt ghörti. Am meischte het es se gworgget, daß das Wyb 's gwagt het, der Verglych mit sym Mannevolk z'zieh. Aber das mal het si sech müesse gschtah, daß nüt dergäge-n-az'bringe syg, und isch im Hus verschwunde.
Di anderi isch mit dem Bewußtsy dervo gange: »Dere ha-n-i eis gä,« obschon si eigetlech ganz öppis anders im Sinn gha het, als der Frou Landorfer eis z'gä. So sy halt mängisch d'Lüt. Lieber tröschte si sech dermit, daß si ds Gägeteil vo ihrer Absicht erwürkt hei, als daß si sech ygschtande, si heige gar nüt usgrichtet. Wenn's nume tätscht!
So isch dä schön Tag im Heuet verschtriche, und 80 meh als Eis het sech gseit, wenn nume d'Sunne dä überschprunge hätti. D'Froue hei ufbegährt, d' Herre gschwige-n-und hinder de Coulisse glachet.
Der Luron het am Zabe pradlet wie-n-es Buech und sech über syni beide Schwöschtere moquiert. Natürlech het ne der Durscht wieder afah plage-n-und er isch e Fläsche vo sym Lieblingswy ga fürenäh. Wo ds Blanche sech erloubt het z'säge: »Papa, dänket, was der Dokter gseit het wägem Wy,« isch er ungmüetlech worde-n-und het ihn's abrüelet: »Ça ne te regarde pas!« und het beidi Töchtere-n-usegjagt: »Allez vous coucher, bécasses!«
Ohni es Wort z'säge, sy si i ihres Cabinet gange-n-und schpäter i d'Schlafschtube. No lang hei se ne i der Äßschtube-n-und i syr Schtube ghöre schwätze-n-und poldere.
Ändlech het d'Nacht Rueh gschaffet, uf de Gasse-n-und i de Schtube, nume-n-im Härz vom Blanche nid. Währed di jüngeri Schwöschter scho i süeßem Schlaf gläge-n-isch, hei sech d'Ydrück vom Tag i mene-n-unerschöpfleche Thräneschtrom verkörperet. Es het di armi Seel ganz gschüttlet. »Wenn i nume-n-use chönnt us däm Züüg use, us däm Hus, us däm Lyb use!« Wär das no nid kennt das Weh, söll nid lache. Das git bösi, bösi Schtunde, bsunders, wenn me niemer het, wo eim verschteit. Allimal, wenn dem Blanche di 81 brönnige-n-Ouge-n-ändlech zuegfalle sy, so isch ihm die wankendi Gschtalt vo sym Papa erschine-n-und het mit glesige-n-Ouge-n-uf ihn's abegluegt. »Bécasse! Bécasse!« het's ne ghört säge. Und de isch de wieder der Houpme Lombach uftouchet näbe-n-ihm und het ne-n-uf d'Syte gschtoße-n-und mit artigem Komplimänt dem Blanche e Rose zuegworfe. Aber flugs isch e schöni, bleichi Hand derzwüsche gfahre, het di Rose-n-im Flug abgfasset und isch underem sinnlose Lache vom Papa Luron im Gschtrüpp verschwunde, und der Luron isch uf em Wäg am Bode gsässe-n-und het grinset wie-n-e-n-Aff, so daß ds Blanche sich sälber mit mene Schrei wieder gweckt und i neue Jammer gschtürzt het.
Es isch im Bett ufgsässe, het beidi Händ i ds duvet g'chrallet und sys Gsicht under Schluchze dry drückt.
Unterdesse het der Luron i sym Bett gschnarchlet wie-n-e Bäremani und weder dänkt, no troumet.
Aber di nächschte-n-acht Tag druuf het er nid guet gha. Alli mügleche Bräschte hei ne peiniget, und d' Tante Beatrice het ihm der Ringge-n-azoge wie no nie. Und für e Schpott het er o nid bruuche z'sorge. Dä Ruusch het me-n-ihm vorgha, so lang er gläbt het. 82
IV.
D'Madame Helvetia wird tätowiert. Vo Pflichte, Neigunge-n-und schmutzige-n-Eiertätsche. E verirreti Hamme.
Z'Paris het ds sälb Jahr o Eine glachet, währeddäm si i der Schwyz briegget hei. Me het ne nämlech ds Mäß gä, für der alte-n-Eidgenosseschaft es neu's Gwand, e neui Verfassung, z'mache. Und sie hei eini zwäg gschnyderet; aber das isch es böses Machwärk gsi. Niene het's rächt welle sitze. Het me vorne zueg'chnüpft, so het's hinde la gah; het me hinde zsämegnäit, so het's vornache d'Chnöpf abgschprängt. Du het me sech du uf ds Blätze 83 verleit, bis z'letscht nume no ei Blätz der ander gha und bi jeder Naht ds Blutte füre gluegt het.
Daß es derby niemerem wohl gsi isch, cha me sech dänke. Wär i der Schwyz es Muul gha het, het ufbegährt, und de helvetische Diräktore-n-isch es scho lang nümme wohl gsi, wenn si scho nid hei welle der Name ha. Dert, wo bi ihrne Nähte ds Blutte füre cho isch, hei si brav Tinte drufgschlirgget, aber sie hei wohl gschpürt, daß di Tätowierung nid warm git. Es isch eigetlech guet gmeint gsi, und mir hüttigstags verdanke villicht dene Schnyderbeschträbunge mängs. Aber dennzumale hei si am lätze Trom zoge, und hätt me se la mache, so hätte si di liebi, freji Schwyz vermuetlech no ganz z'Schande gmacht.
So lang ds französisch Militär no da gsi isch, het ds helvetisch Diräktorium chönne toubi Ohre mache. Aber vom Momänt a, wo d'Franzose-n-ihri Soldate zrückzoge hei, für öpper anders dermit z'beglücke, sy di Herre Diräktore nume no mit usgschpreitete-n-Arme z'Bärn umegloffe, wil es se dunkt het, si müesse sech a jedem Loubepfyler ga ha.
Erscht rächt gfährlech isch es worde, wo d' »Lächemanne« sech nah-ti-nah wieder uf em Chilchhof ygfunde hei. Natürlech isch es nid lang gange, so hei si sech dür uvorsichtigi Gschpräch verdächtig 84 gmacht, so daß der Statthalter Dolder für guet gfunde het, e bsundere Schpion uf e Chilchhof z'schicke, für di Herre ga z'beobachte. Me het's aber gmerkt und isch vo eim Bank ufe-n-andere züglet, het deschpäktierlechi Redesarte-n-über d'Regierung la falle-n-und isch z'letscht gar nümme cho. D'Unzufriedeheit isch geng größer worde, der Wunsch, ds Diräktorium los z'wärde, je länger, descht allgmeiner und dütlecher.
Das isch de jüngere Herre bald i Chopf gschtige. Es sy nere zu der Zyt gnue z'Bärn gsi, wo längi Zyti gha hei und gärn gseh hätte, wenn wieder einisch öppis gieng. Derzue het d'Unbeholfeheit vo der Regierung o no d'Undernähmungsluscht greizt.
Di gheime Komites sy wieder läbiger und rüehriger worde.
A mene schöne Namittag im Heumonet sy üsi drei Fründe-n-über d'Nydeggbrügg use g'wanderet. Der Ludi Bickhard het zu syr Muetter, ga Bollige-n-use welle-n-und het sy Zögling mitgnoh. Der Houpme Lombach het se begleitet. Er isch e chly rumpelsurig und hinderheltig gsi. Der Ludi Bickhard het gwüßt, daß der Fritz Lombach i di politische Vorgäng ygweiht gsi isch und het probiert, öppis us ihm use z'bringe. Aber der Houpme het sech hinder em Albärli verschanzet und adüttet, »d' 85 Schtube syg nid gwüscht«. Druuf het der Ludi afah brichte vom Militär und wie-n-är lieber Soldat würdi als Pfarrer; aber äbe, sy Muetter syg halt o no da, und dere z'lieb well er syni Glüscht überwinde, es syg ja eigetlech gschyder.
»Scho rächt,« meint der Houpme, »aber i bi der Meinung, wenn us mene Möntsch öppis wärde söll, so müeß er syne natürleche Neigunge nahgä. Us dir chönnt's de e gschpässige Pfarrer gä. Säg du lieber dyr Muetter d'Wahrheit: du wellisch Soldat wärde und si söll di halt i Gott's Name la gah.«
»I ha halt nid ds Härz, nere das anez'mache,« antwortet der Ludi, »lue, wenn du wüßtisch, wie si dranne hanget, du seitisch mer nid, i söll ere druusloufe.«
»Du bruuchsch ere ja nid druusz'loufe. Säg nere nume, wie's der z'Muet isch.«
»Ja, ja 's isch ja müglech, daß i se-n-äne-n-ume brächti; aber weisch, es isch halt so ne Sach mit de Neigunge. Me sött se chönne chrüzige, wenn si nid mit dem Pflichtgfüehl gyge.«
»Ja pfyfe, chrüzige! Däwäg tuet me halt sich sälber chrüzige, wenn me das töt, was eim der élan git zu syr carrière. Sym Härz mueß me folge, syne-n-Ideale, wenn me's i der Wält zu öppisem wott bringe. Das isch nüt, für syr Läbtig under ds Joch vo nere Pflicht z'schlüüfe, die eim i der Seel widerschteit.«
86 »Du bisch guet, dym Härz folge! Me mueß o no a di andere Lüt dänke.«
»Ja, wenn du de no uf di andere wottsch luege, so bringsch es dyr Läbtig zu nüt. Es git der schließlech niemer nüt derfür, wenn du di für anderi chrüzigisch.«
Das isch du üsem guete Bickhard doch e chly z'schtotzig cho. Er het öppis bessers gwüßt als der Houpme Lombach. Und doch het der Lombach öppis i-n-ihm ufguslet, däm er nid rächt Meischter worde-n-isch.
Si sy e länge Bitz schwygsam dür d'Bolliger-Allee us gange-n-und hei nid emal meh dem Albärli uf syni uschuldige Frage g'antwortet.
Der Lombach isch wahrhaftig e kei Philosoph gsi; aber es isch ihm doch vorcho, wie wenn er sy Fründ tiefer hätti la yne luege, als ihm sälber agnähm gsi isch.
Wo si zum Burdlef-Hölzli cho sy (das isch nämlech nid öppe z'Burdlef gsi, sondere dert, wo jitze ds Pulverhus schteit und di vertrappeti Feschtung uf em Bündefäld), het der Lombach syni Fründe bhüetet und isch i ds Hölzli abgschwänkt, ohni öppis meh z'säge, als er müeß jitz dert übere.
Der Bickhard het ihm no e-n-Ougeblick verwunderet nache gluegt und im Schtille dänkt: »Ähä, weß das Härz voll ischt, deß fließet der Mund über, Lombach!«
87 Er isch mit sym Zögling wyter gwanderet und het däm nachegschtudiert, was der Lombach ihm gseit het. »Wenn i am Änd der Muetter seiti, was i gärn möcht?« het er sech überleit. Unwillkürlech sy-n-ihm d'Blicke blybe hange-n-am heiter-grüene Roggenacher, wo rächts vo der Allee bis gäge-n-Oschtermundige sech usbreitet het. Wie schön isch das gsi! E liechti Byse-n-isch drüber gschtriche-n-und het ei silberigi Wälle na der andere drüber tribe, bald hie hi, bald dert hi. Der Ludi het sech gseit, das gäb es Bild für einisch i nere Predigt z'bruuche, wie sech d'Möntsche so laje hin und härtrybe. A ne Chilche voll Lüt het er dänkt und wie-n-er ne das wett usmale; nume-n-a d'Awändung uf sys eigete Härz het er nid dänkt.
Je wyter di beide Wanderer cho sy, descht eisilbiger isch der Ludi worde, und dä guet Albärli het gar nüt meh begriffe-n-a sym Mentor. Er het wohl gwüßt, daß der Ludi sy Muetter grusam gärn gha het, und descht gschpässiger isch ihm di merkwürdigi Verschtimmung vorcho, jitz wo me juscht zue-n-ere het welle.
»Was isch das dert für ne Flueh?« fragt der Albärli, wo si bi'm Siechehus vor d'Allee usechöme.
»Das isch d'Schtockere,« antwortet ihm der Theolog, froh drüber, daß ne sy junge Begleiter us 88 syne Grübeleie-n-ufgschüücht het. »Dert isch vor füf Jahre my Vatter verunglückt. Weisch, er het es großes Fuehrwäse gha und het d'Sandschteine-n-i d'Schtadt gfüehrt zum Boue. Du isch ihm du einisch es Schperrholz a Chopf gfahre, dert obe-n-im Schteibruch, und het ihm der Schädel gschpalte, daß er dranne gschtorbe-n-isch. Wenn das nid gscheh wär', so wär' i allwäg jitz nid bi dir, vo wäge der Vatter het welle, daß i mit mym Brueder d'Fuehrhalterei übernähmi. Aber d'Muetter het gfunde, es tüej's, wenn eine vo-n-is bi de Rosse blybi. Und ihre Truom isch es halt scho zu ds Vatters Zyte gsi, daß i einisch Pfarrer wärdi. Villicht wär's äbe gschyder gsi, my Brueder . . . . . . aber äbe, eine het halt müesse verdiene, und är isch der elter gsi.«
Uf das abe het der Ludi wieder gschwige-n-und gschwige, emel bis zur Wägmühli.
»Isch öppe-n-Eue Brueder schalus über Ech?« fragt der Albärli, wo du o afange het afah nachedänke, was ächt der Ludi heig.
»Bhüetis nei, das nid; aber er duuret mi halt doch e chly, er het's nid liecht mit sym Fuehrwäse.«
Dä Brueder isch dem nid juscht überyfrige Schtudänt e läbige Vorwurf gsi, trotzdäm er a-n-ihm ufegluegt het, wie a mene Wundermöntsch. Das glehrte Wäse het ihm schuderhaft imponiert, und er isch 89 mitsamt syr Muetter schtolz gsi druuf, daß si de einisch e Pfarrer sölle-n-i der Familie ha. Daß är mit syr schtrube-n-Arbeit müeß d'Chatz düre Bach zieh, het er i syne-n-Erwartunge gar nid emal epfunde. Aber descht meh het's der Ludi epfunde, wo im tiefschte Grund vo sym Härz gar nid a sy künftigi Pfarrei gloubt het und eigetlech Muetter und Brueder dür sys oberflächleche Schtudium nume hinder ds Liecht gfüehrt het. Das het i-n-ihm umebohret, und er het ds Gfüehl gha, me müeß ihm das us de-n-Ouge chönne-n-abläse. Uf öppis hi arbeite, a das me sälber nid gloubt, isch e Schinterei, und zu däm mueß eine meh chönne-n-als Brot ässe. Das het äbe-n-o der Lombach am Ludi usegschmöckt, und der Ludi het's gmerkt und gmeint, jitz wärde's de syni Lüt o useschmöcke.
Langsam sy si der Schtutz ufe gäge Bollige. Vor em Dorf hei si rächts abbogge-n-und sy dür nes schmals Wägli gäge ds Hübeli ufe, wo ds Bickhards ihres heimelege Burehus uf mene Bödeli zwüsche schöne Hoschtete gschtande-n-isch, mit der Front gäge Bärn. Uf der Syte gäge ds Dorf isch e Bank i der Loube gschtande, wo gwöhnlech d' Muetter am Namittag Obs oder Gköch grüschtet het. S'isch ihre Lieblingsplatz gsi, vo wäge vo dert us het me geng dä schön gwyßget Chilchsturm vor sech gha, ds Sinnbild vo allne-n-ihre Hoffnunge.
90 Und richtig, si isch o hütt wieder dert gsässe-n-und het Härdöpfel grüschtet. Näbe-n-ere-n-isch der »Bäri« uf der Bschüsi gläge, und hätti dä nid afah rure, so hätti d'Frou Bickhard gwüß nüt gmerkt, bis di Beide-n-uf nere-n-obe gsi wäre. Jitz luegt si uf, und wo si ihre Ludi gseht der Hubel uf cho, faht si afah lüüchte, schtellt d'Sach dänne, wüscht d'Händ am Fürtech ab und seit:
»E aber nei, wo chömet dir jitz här? Das isch jitz schön, daß dir eis da ufe chömet – Trineli, ga füüre!«
Ihri Gescht gseh und überlege, mit was me se chönnti fuere, isch eis gsi. Si het se vor ds Hus gfüehrt, wo zwüsche der Wand und dem Gköchgarte-n-e Räbloube mit suberem Plättlibode vo rotem Bachschtei gsi isch. Dert het me-n-uf der Schtell afah Tisch darlege, wie wenn's es Feschtässe hätti sölle gä. Niemer het das mit größerem Behage verfolget als üse dürsichtige-n-Albärli. Und bi däm allem het d'Muetter Bickhard ihre Ludi nid us de-n-Ouge gla. Si isch ohnihi e fründlechi Erschynung gsi, es Gsicht wie crême-farbige Sammet mit überus liebe graue-n-Öugleni und scho ziemlech grauem Haar. Si isch bürsch agleit gsi, mit dem eifache Chittelbrüschtli ohni Göllerchetteli. Über em wyße, hert gschterkte »Mänteli« isch es sydigs Halstüechli gchnüpft gsi. Hütt het aber das liebe, 91 heimelige Gsicht fey e so züntet vor Luscht und Freude.
Bald isch es losgange. Herrlechi feißi Milch, Anke, Chäs, Hung, Gröukts vo eigete Söuli, e-n-Eiertätsch, wo der Schmutz druffe-n-i allne Rägebogefarbe gschuumet und plöderlet het. Und nid z'vergässe das herrleche Burebrot.
D'Muetter Bickhard het eis mal über ds andere gseit: »Näht ume, näht, ässit, es isch no meh dinne.« Aber si isch ihrne-n-Ufforderunge mit der Tat voruus cho und het Schtorrete-n-uf di Täller glade, wie si bi ds Herr Brambärgers nid emal i de Schüssle-n-und Platte gsi sy. Und der Albärli het Ouge gmacht, wie Pfluegsredli und gfrässe wie-n-e Plebejer.
»Das isch nüt, Buebli«, het d'Frou Bickhard gmeint, »düecht's di öppe nid guet? – He? – Du muesch ässe, we me sövli wyt glüffe-n-isch!«
»Hör jitz Muetter,« het der Ludi afange brämset, »lue, so Schtadtchind hei nid glismeti Mäge.«
Aber si het nid abgä mit chäechle-n-und fuettere, bis ds Ludi's Brueder, der Gottlieb, erschine-n-isch. Dä het du ds Gschpräch uf Ludi's Schtudium bracht. Viel syg da neue nid z'brichte, het der Ludi gseit, es gang halt nid so gleitig ab Fläck. Zwüsche Muetter und Gottlieb isch ihm di letschti Schpur vo Muet vergange, öppis vo syne Neigunge la z'merke. Übriges isch er sech där Ufmerksamkeit gägenüber wieder viel größer vorcho i syr 92 Glehrtehut, und wo si du zsäme düre Gköchgarte-n-us zum Bänkli füre träppelet sy, wo obe-n-am Bord under mene Lindli gschtande-n-isch, het er dänkt, es wär doch schön, einisch sy Schtudierschtube-n-a so mene-n-Ort z'ha und da so der Sunnenundergang a z'tubake. Zu ihrne Füeße het d'Wägmühli i der schattige Mulde-n-unde gsurret, d'Worble het heimelig gurglet und brödelet, und der rot Abedhimmel het über di schöne Ghöft und di mächtige Boumgruppe zwüschem Oschtermundigerbärg und dem Schärmeholz e warme Duft gwobe. Dert, wo di wüehlige-n-Alleee sech vor der Schtadt vereiniget hei, isch alles im Abedschimmer verschwumme, so daß me vom Schtadtrouch nid viel gmerkt het. Chuum sichtbar hei sech ganz wyt hinde di purpurfarbige Fryburgerbärge-n-i Abedhimmel verschloffe. Bi däm fridleche Bild het würklech der Ludi ganz vo sälber syni fatale Glüscht vergässe, und wo-n-er gar du no gmerkt het, daß d'Muetter keis Oug vo-n-ihm wändet, wie wenn das Abedrot nüt wär gäge ds Morgerot i ihrem Innere, da het er sogar öppis wie Freudigkeit afah gschpüre-n-und het dänkt, es wär doch schön, wenn er der Muetter di Freud chönnt mache. »Wohl, i wott doch«, het er sech gseit und het sech mit de beschte-n-Etschlüsse verabschidet. D'Muetter het ihm no-n-es Seckli dürri Schnitz mit gä, will er die grüslech gärn gha het, und het verschproche, 93 si well de z'morndrisch ds Herr Brambärgers no dür e Gottlieb öppis Guets yne schicke, das wärd jedefalls nüt schade.
Der Ludi isch guetes Muets mit sym Zögling der Bärg ab gwanderet. Jitz wär er besser ufgleit gsi zum Brichte; aber jitz het's dem Albärli böset. Scho bi'm Rothus het er nümme rächt möge loufe, so daß der Ludi, für emel ja nüt z'versuume, dä Schpränzel grittlige-n-uf syni Achsle glüpft het. »Häb di nume-n-a myne Haare,« het er ihm fründlech gseit und der Huet i d'Hand gnoh.
Wo si zum Chrüzwäg hienache dem Rothus chöme, fahrt e-n-offene Wage voll jüngeri Herre-n-a ne vorby, und öpper druus het se grüeßt.
»Wär isch das gsi?« fragt der Ludi.
»I gloube der Herr Effinger vo Wildegg,« meint der Albärli, »und der Herr von Erlech vo Hindelbank isch o derby gsi.«
»Das sy di rächte,« het der Bickhard dänkt; »es schynt, es well rücke, daß die i d'Nächi vo der Schtadt chöme. S'isch allwäg hütt öppis gange dert äne, im Wittigkofe-n-oder z'Muri; der Lombach isch emel o dert übere.«
Unwillkürlech het der Ludi sy Schritt verlängeret, es het ne-n-i d'Schtadt zoge, und zue gärn hätt er no hinecht öppis vernoh. Di Herre sy-n-ihm je länger descht meh als Schturmvögel vorcho, wenn er sech gfragt het, warum die da so i d'Gäged chöme, ohni grad i d'Schtadt sälber z'cho. I syne fieberige Gedanke het der Wanderer gar nid gschpürt, wie sech sys Ryterli geng schlampiger über sy Chopf yne gleit und ne de wieder chrampfhaft a de Haare zoge het, bis es öppe bi de-n-erschte-n-Alleeböume ganz ängschtlech rüeft: »Herr Bickhard, es isch mer übel.«
»Eh bah, das wird nid so gfährlech sy.«
»Wohl, wohl. Leut mi abe, i wott abe.«
»Ja, muesch öppe dem Ueli rüefe?«
Der Albärli het unverzüglech mit Tatsache g'antwortet.
E peinlecheri Ernüechternng hätti däm guete Bickhard nid chönne widerfahre. Di dütleche Redesarte vom Herr Brambärger na der nächtleche-n-Exkursion ga Jegischtorf sy-n-ihm no geng i de-n-Ohre gläge, und sithär het's alli Bott gheisse, e serieuse junge Ma, e-n-angähnde Diener am Wort sött dieses nid und das nid und überhoupt, me heig nüt als Verdruß mit dene Schtudänte. »Das wird aber öppis chönne,« het er dänkt, währeddäm er sym Zögling der rüehrendscht Byschtand i syr Not gleischtet het, »das mal chönnt's mer hingäge fähle.«
Der Albärli isch schröcklech im Eländ gsi und het volländs nümme wyter möge. D'Sunne het sech uf e Jura gsetzt und dem Bickhard gschine zue z'rüefe: »Schick di, Ludi, i mueß wäger abe.« Si isch gsunke, 95 gsunke und – verschwunde. Jitz nimmt halt der Ludi sy Zögling uf d'Arme-n-und treit ne hei. Bis zur Schtadt het er sech wieder e chly bchymet, so daß er doch emel wieder het chönne loufe.
Der Ludi het dänkt, ds Gschydschte wärdi sy, der Frou Brambärger grad z'bychte, was gange syg und warum si nid früecher chöme. Aber der Albärli het sech scho überleit gha, wenn si daheim öppis merke, wärd me ne nie meh mit sym Lehrer la gah, und der Ludi het ne-n-o duuret, will er wohl gwüßt het, daß es de über dä härgangi. Drum het er dem Ludi gseit: »Säget nüt, mer wei nüt la merke, i nime mi de scho zsäme-n-und gange de früech i ds Bett. I säge de, i syg müed.«
Guet, so isch's abgmacht worde. Der Bueb het sech tapfer ghalte, het sogar no öppis z'nachtgässe, und der Ludi het sech mit frohlockendem Härz i syni Gmächer verzoge.
Am andere Morge chunt er wohlgemuet zum Descheniere-n-abe-n-und wartet i der Äßschtube mit »des Christen Lustgärtlein« under em Arm, für d' Morgenandacht z'läse. Da chunt d'Frou Brambärger übernächtig und geischterhast cho yne z'schieße: »Was heit Dir mit dem Albärli agschtellt? Wo syt der gsi? Dir syt ygchehrt mit ihm. Dir heit ihm gä z'trinke. Was heit Der ihm gä? Schnaps? Oder schlächte Wy? – Er isch totchrank, di ganzi Nacht 96 het er erbroche, me het der Dokter la reiche. Es isch kei Manier, wie Dir Ech uffüehret und mit absurdem Undank alles belohnet, was me-n-a-n-Ech ta het. Dir söttet Ech schäme i Grund-Bode-n-yne. Und Dir weit de no Pfarrer wärde, e settige Wirtshüsler und Verfüehrer. Dir verdientet, daß me-n-Ech würd usem Hus jage.«
Das isch alles cho, me hätti kei Gufe chönne derzwüsche schtecke. I weiß nid, wär am bleichschte-n-isch gsi, d'Frou Brambärger, der Ludi, der Milchhafe-n-oder der Albärli, wo im Hemli, mit ufgrissne-n-Ouge-n-under der Türe, hinder der Mama erschine-n-isch. »Des Christen Lustgärtlein« isch mit Vehemänz ufe Tisch gfloge, und der Ludi het gseit: »I cha ja gah, Frou Brambärger.« Er het mit dem Chifel gwaggelet und isch uf d'Türe zue. Da schpringt ihm der Albärli nache, chlammeret sech a-n-ihn und jammeret: »Nei, nei, blybet da! – Mama, i la ne nid la gah!«
D'Mama schtürzt sech uf e Bueb, ryßt ne-n-a sech und muschteret ne wieder i d'Näbedschtube i ds Bett.
Währed der Ludi no uf der Schwelle zum Vestibüle schteit, chunt der Herr Brambärger dahär. Der Ludi macht ihm ehrerbietig Platz und chunt hinder ihm wieder i d'Schtube: »Herr Brambärger verzieht, aber i möcht mer ds Wort zu myr Rächtfertigung erbitte.«
97 »Tüet mi nid mit der Sach längwyle,« seit dä und geit a sy Platz ga sitze, i der Erwartung, der Ludi läsi, wie üeblech, unde-n-am Tisch d'Morgenandacht.
Der Ludi und d'Frou setze beidi mitenandere zu ihrne plaidoyers a; aber: »Läset!« het's gheisse, woruuf derLudi gedankelos und mit eitöniger Schtimm sy Andacht het afah abeläse:
»Sälig sind die Sanftmüetige . . .« Er isch erschrocke-n-ob däm Tägscht und het läär gschlückt, so daß d'Frou Brambärger ufmerksam worde-n-isch und sech schtyf ufgreckt het. Aber der schträng Herr Gemahl het mit syne Muulegge gwunke, er begähri kei Underbrächung.
»Denn sie solle das Ärdreich besitze,« het der Huskaplan wyter gläse, währed natürlech di wyblechi Hälfti vo syr Gmeind ob allem Lose by sech usgmacht het, der Bickhard heig äxpräß dä Tägscht ufgschlage.
»Amen.«
»Jitz wott i wüsse, was Dir dem Bueb gä heit geschter.«
»He, was het er übercho? Brot . . .«
»Äbe, es wird e Tanggel gsi sy für Buremäge.«
»Anke . . .«
»Er wird öppe rächelig gsi sy.«
»Hung . . .«
98 »Dänk e so Wirtshushung.«
»Eiertätsch . . .«
»Äbe, da hei mer's. E so ne-n-Omelette vo allne fule-n-Eier.«
»Excusez, Frou Brambärger, my Muetter isch e-n-ehrbari Husfrou und het nid im Bruuch, ihrne Gescht . . .«
»I säge nüt vo Euer Muetter . . .«
E Fuuschtschlag vo der chnochige Hand vom Herr Brambärger uf e klirrende Deschenier-Tisch het Schwyge befohle. Er het sech ganz Schtoiker gschpürt und g'räägget:
»Croyez-vous que je me laisserais ennuyer par vos mesquines disputes? Mon temps m'est beaucoup trop précieux. Comment pouvez-vous vous mettre en colère pour ces bagatelles? On voit comme la vanité vous domine puisque ces questions matérielles vous touchent de si près.«
Uf das abe het es gägesytigs Bombardemänt vo wilde Blicke-n-agfange. Me het nüt ghört, als ds schmärzleche Sühne vom Theechessel uf der servante, wo dür ds Decheli vom Zougge geng Damfpsüfzer usgschtoße het sch . . . . sch . . . . sch . . . . sch . . . ., wie wenn er möcht säge: »schämet ech« und d'Wort nid rächt dür di ängi Röhre-n-use-brächti.
Jitz lütet's. Ds Chammermeitli chlopfet, chunt 99 yne mit nere prachtvolle Bure-Hamme-n-und mäldet: »D'Frou Bickhard laj d'Frou Brambärger fründlech grüeße-n-und schick ere da di Hamme.«
»D'Frou Bickhard? – Ja wahrschynlech, daß mir o no alli es mal-au-cœur nähme-n-und is üsi Mäge verderbe. Säget nume, i well nüt vo däm.«
Ds Meitli isch mit der Hamme-n-abzoge, verfolget vo wehmüetige Blicke vom Husherr. Der Ludi het sech etschuldiget und isch use, für sym biedere Brueder ga z'erkläre, was gscheh syg.
»Di Hamme bringe-n-i emu nid hei. Nimm du se Ludi, u red öppe chly mit der Herrschaft, we si de usgchuppet hei.
»Nüt isch,« seit der Ludi, »die bruuche jitz üser Hamme nid. Mit Gwali wei mer ne se nid ga yne schoppe. Si wäre-n-im Schtand, eim zum Dank no es Heft z'mache . . . . . o weisch, i gseh's, wo me so druus sötti läse: »Es isch doch eigetlech schön vo-n-is, daß mer is härgäbe, für eni Hamme z'ässe.«
»Aber hei nime-n-i se-n-emu nid wieder,« seit der Gottlieb.
»Nei, das wei mer der Muetter nid anemache; aber i weiß öpper, wo se gärn nimmt, chum nume mit.«
Der Ludi isch du mit sym Brueder i Konvikt vo 100 syne Schtudiekollege-n-und het dene di schöni Hamme-n-i d'Chuchi gschtiftet.
Underdesse het der schtoisch Herr Brambärger syr Frou e Szene gmacht, will me het vergässe gha, ihm Brot zum Descheniere z'bäje. 101
V.
Warum der Houpme Lombach dür ds Burdlefhölzli gange-n-isch. Er ebhanget mit syne Haare, aber nid a mene-n-Ascht.
Zur sälbe Schtund, wo der Houpme Lombach der Wäg dür ds Burdlefhölzli ygschlage het, isch d'Frou Elisabeth Landorfer i ihres bosquet hindere gange-n-und het sech dert mit nere luschtige frivolité-Arbeit im chüehle Schatte niedergla. Ds Meitli het imene grüene Chorbwägeli, desse Chorb mit Läderrieme-n-i hornförmige, hölzige Fädere ghanget isch, ds bébé bracht und näbe Bank vo der Mama 102 gschtoße. Vo däm bosquet wäg het dennzumal es schmals Fueßwägli zum Waldsoum vom Schoßhaldehölzli gfüehrt, ungfähr zum Punkt, wo du schpäter ds Hallerdänkmal ufgschtellt worde-n-isch. D'Frou Landorfer het albe-n-einisch ihri Arbeit la sinke, uf ds Chind gluegt, und de sy ihri Blicke-n-o öppe bis zum Wald übere gschtreift. Wo si einisch e so ufluegt, gseht si wyt äne-n-e Ma düre Waldsoum usebräche. A sym elaschtische Gang und der große, schön gwachsene Figur het si bald der Houpme Lombach erchennt. Er isch dem Waldsoum nah abe cho und het richtig ds Fäldwägli gäge ds bosquet ygschlage. Wär d'Frou Landorfer no gsi, wie vor zwöine, drüne Jahre, so wär si dem Fründ vo ihrem Ma mit eifältigem Härz etgägegange-n-und hätt ne mit ihrer graziöse Luschtigkeit epfange. Aber hütt isch si eigetümlich geniert gsi und het gloubt, si sygs ihrer Korräktheit schuldig, ne ganz la zue sech z'cho. Wo der Houpme, vo Chopf zu Fueß nüt als freimüetigi Galanterie, uf sächs Schritt vo der Frou Elisabeth blybt schtah und der Huet schwänkt, schteit si mit wohl überleiter Herablassung uf, aber e so, daß si düre Chindswage verschanzt blibe-n-isch. Natürlech het si-n-ihm doch müesse d'Hand gä und het nid chönne hindere, daß er di schlanki, soignierti Hand über ds Verdeck vom Wägeli mit mene 103 gwüsse-n-empressement a syni Lippe füehrt. I däm Ougeblick isch si wieder mit so berückendem Schtolz da gschtande, mit fascht gschlossene-n-Ouge, daß es der Lombach dunkt het, ds Chind hätti voll Jubelgschrei d'Ärmli na syr Mama sölle-n-usschtrecke. Es wär no einisch nüt Bsunders gsi a der Begägnung, wenn si nid beidi zsäme vergässe hätte, sech bonjour z'säge. Är het gar nume mit de-n-Ouge gredt, und ihres erschte Wort isch zuglych der Wink gsi zum wytergah.
»Der Ruedi isch scho gange. Dir wärdet ne-n-im Wittigkofe finde,« seit si.
»I ha's dänkt«, antwortet der Houpme, »i ha no öpper gäge Bollige begleitet.«
Da der Prinz i süeße Tröume-n-abwäsend gsi isch, het d'Frou Landorfer ds Wägeli la schtah und ihre schtille Verehrer ohni Verzug gäge ds Hus füre gfüehrt, für-ne-n-i ds Wittigkofe-n-abz'schiebe. Aber scho uf halbem Wäg zum Hus chunt ne d'Frou Houpmänni Tribolet etgäge. Unerwüschter het der Frou Elisabeth i däm Ougeblick kei Möntsch uf der Wält chönne cho, als ihri Gotte, wo mit zuenähmende Jahre geng meh der Trätschsucht verfalle-n-isch und geng e chly meh gseh und ghört het, als was würklech vorhande gsi isch. Grad juscht der Houpme Lombach isch nümme-n-us ihrer Visierlinie cho, sit däm er nere der Bär vo der propriété du général 104 Schauenburg aghänkt gha het. Da sech di Beide zum letschte mal a der Toufi uf däm Fläck gseh gha hei, het me natürlech vo de damalige Begäbeheite-n-afah brichte, z'erscht vo de-n-agnähme-n-und nachhär o vo de-n-ungfreute. D'Frou Landorfer het gwüßt z'brichte, ds Blanche Hackbrätt syg nachhär so agriffe gsi, daß me's jitz i ds Schloß Rychebach gschickt heigi zum leue. Di beide Töchtere Hackbrätt mache-n-im Summer geng chehri-um es séjour bi ihrem Unggle z'Rychebach. Ob de das eigetlech grad ds Beschte sygi für ds Blanche z'kuriere, wüssi si emel nid, vo wäge-n-es wärdi gwüß Längizyti ha, wil jitz grad niemer jungs dusse sygi. Aber d'Frou Tribolet isch ere mit mene Syteblick uf e Fritz Lombach dry gfahre: »O quant-à-ça, elle ne me fait pas grand'pitié. Je suis sûre que cette délicieuse solitude vaut mieux pour elle que ses promenades dans les arcades pour y chercher des rencontres et des aventures«.
Der Houpme het gschmöckt, uf wän das gmünzt gsi isch und uf der Schtell het sy Widerschpruchsgeischt sech grüehrt. Wie wenn er dä Hieb gar nid gmerkt hätti, antwortet er der Frou Landorfer: »C'est vrai, il faut que j'aille la divertir un peu.«
Uf em Wäg zum Wittigkofe-n-abe het der Lombach sech überleit, er well grad z'morndrisch am Morge ga Rychebach, juschtemänt der chätzers 105 Gäxnase z'trotz. Der alt Herr z'Rychebach wärdi so wie so froh sy, öppis vo de politische Neuigkeite z'vernäh.
Hinder de gheimnisvolle Muure vom Wittigkofe-n-isch a däm Namittag nüt Gringers abgchartet worde-n-als der Schturz vom helvetische Diräktorium mit Waffegwalt. E Schtube voll tatedurschtigi Junker hei sech, ume-n-Emanuel vo Wattewyl und um e General von Erlech, vulgo Hudibras, gscharet, als Exekutiv-Komité und Chriegsrat konschtituiert. Me het der Zytpunkt für günschtig agluegt und bschlosse, zu de Waffe z'gryfe, so lang di helvetische Truppe no mit der Belagerung vo Zürich z'thüe heige. Als Operationsbasis het me Solothurn beschtimmt. Di erschti und schwärschti Sorg isch gsi, Waffe-n-und zueverlässigi Mannschaft ufz'trybe, vo wäge-n-a Waffe hei d'Franzose wohl-wyslech nid viel im Land gla, und de Lüte het me no nid überall chönne troue, wenn scho de Meischte ds neue Regimänt verleidet gsi isch. Und was rächti Chriegsgurgle gsi sy, so sy halt di meischte scho usser Land gsi under irged ere Fahne. Me het dene Herre, wo dem Volk vo anno achtenünzgi här als Offizier no bsunders bekannt gsi sy, d'Ufgab zuegwise, Mannschaft häre z'bringe. Der Lombach, als bsunders aschtellige Kärli, het mit andere zsäme sölle der Regierung, so guet wie müglich, d'Händ 106 binde. Der bescht Wächter vo der Regierung isch der Statthalter Dolder gsi. Und drum het me dermit welle-n-afah, dä unschädlech z'mache. Der Lombach und syni Fründe hei sech verabredet, si welle der Momänt abpasse, wo müglechscht e harmlose Soldat vo der Schtadtwacht vor Dolders Quartier d'Schildwacht heigi, und de welle si de der Schtatthalter mit Vorschpiegelunge-n-i ne Gutsche löcke-n-und ne-n-im Schloß Jegischtorf i Pänsion gä. Me het sech gägesytig ergellschteret für ds Undernähme-n-und isch am Abe mit freudigem Härzchlopfe-n-usenandere gange.
Üse Fründ Lombach het z'morndrisch no nüt gha z'verrichte-n-und het sech bi prächtigem Wätter uf e Wäg gmacht ga Rychebach. Dennzumal isch zwüsche der Undertor- und der Neubrügg no kei andere Wäg über d'Aare gange-n-als es primitivs Fahr, wo der Schloßherr vo Rychebach het la yrichte, e simple Weidlig, wo mit mene gwöhnleche Hanfseil a nere liechte Chetti gloffe-n-isch, ungfähr, wie me's no hütt macht.
Der Fritz Lombach het sy hälli Freud gha a sym Morge-Schpaziergang über d'Felsenou-Halbinsel, wo me linggs und rächts so schön uf d'Aare-n-abegseht, wie si zwüsche dene-n-üppige Waldbörder düre louft. Was ne-n-aber bsunders buschber gmacht het, isch ds Gfüehl gsi, daß er Öpperem, wo-n-er 107 übriges für sich gar gärn gseh het, gang ga-n-e Freud mache. Er het sech ufgla im Gedanke, är, der fetiertischt Härzbrächer vo der Schtadt, gang jitz a nere Tochter ga-n-e-n-Ufmerksamkeit erwyse, uf die si eigetlech nid so ohni Wyters dörf Aschpruch mache. »Die wird e Freud ha, wenn i arücke«, het er sech gseit und isch mit läbige Schritte-n-under em dürschynig-grüene Gwölb vo däm prachtvolle Buechewald abegloffe, wo der Chamme vo der Halbinsel bis schier i Schpitz füre deckt. Es äbe so guet gluunets Eichhörnli isch i luschtige Gümp über ne länge-n-Ascht abe cho und het grad zu Lombachs Höupte turnet wie-n-es Affli, bis es zwöits cho isch und ihn's am buschige Schtiel zoge het. Druuf sy si düre Boum uf gramslet und verschwunde.
Öppe-n-am Zächni isch der Lombach vore Wald use cho, grad vis-à-vis vom Schloß. Dert äne het alles i ländlecher Schtilli gschlummeret. Am bländig wyße Schloß sy di meischte Felläde sorglech zuezoge gsi für der Sunne z'wehre. Es isch wie usgschtorbe gsi. Nume der groß Schpringbrunne-n-uf der undere Garteterrasse het im Suuneliecht gschpilt, und ganz wyt äne, gäge Brämgarte zue, hei si uf der Höchi g'ämdet. Schattehalb isch no bläuleche Morgedunscht i de buschige Mulde-n-und Chräche gläge, währeddäm sech uf der Sunnsyte di hälle Buechechrone mit saftige Tribe gäge blaue 108 Himmel ufgla hei. I de Waldbuchte hei d'Wildtube gmüetlech grugget und der Schtächvogel het sech über syni schöne Flug-Böge gfreut.
Mit unverglychlecher Majeschtät het d'Aare-n-ihri Wasserschwade-n-im schwungvolle Boge vor em Schloß düre gwälzt und uf ihrem glesige Rügge-n-unufhörlech wächselndi Netz und Lätsche vo glitzerige Pärleschnüer gwobe-n-und wieder verrisse-n-und wieder gknüpft und derzue es merkwürdigs, klangloses Chorlied gsumset.
Der Houpme Lombach het ds andere-n-Ufer gmuschteret, aber niene keis läbigs Wäse chönne-n-etdecke. Ds Fahrschiff isch mit dem Schpitz under de Wyde-n-uf em Grien gläge-n-und het sech nid grüehrt.
Im Gartehüsi uf der obere Terrasse, näbem Schloß gäge-n-Abe, isch ds Blanche uf mene Divan gläge-n-und het gläse, vermuetlech d'Gschicht vo Hero und Leander, und derby nid viel dänkt. Vo de Schloßb'sitzer isch niemer daheim gsi. Da lat der Houpme mit syr chrachige Schtimm es paar hälli Jutzer vom Waldsoum flüge, und drü, viermal hei se d'Waldbörder umegä.
Und richtig, si hei der Zouberbann broche. Us em Gartehüsi chunt e schlanki Frouegschtalt i mene hälle Rock a di schteinigi Brüschtung. Der Houpme jutzet luschtig wyter und gseht zu syr Freud di 109 wyßlechi Gschtalt im Schatte vo de mächtige Terrasseböum verschwinde. Es paar Minute schpäter gseht er se, änet dem Schloß, dür di bluemigi Grasmulde-n-abe cho. Si geit über ds Bechli gäge-n-es Hüttli, wo offebar der Fährme hätti sölle sy. Der Houpme schpringt ds Bord ab zur Ländti, gseht aber ds Blanche, wo-n-er jitz dütlech erchennt het, suechend um ds Hüttli ume schtryche, wieder gäge ds Schloß zrück gah, a desse höche Muure-n-ufeluege-n-und ändlech bi der undere Terrasse verschwinde.
Vo neuem faht er afah jutze-n-und lat nid ab, bis ds Blanche wieder zum Fahr chunt. Da schteit si zwüsche de heitergrüene Wyde-n-und verwirft d' Arme-n-und schüttlet der Chopf. Jitz macht der Houpme mit de Händ e Schalltrichter und rüeft, so lut er nume cha: »Chömet sälber! Probieret nume!« und winkt und winkt. Si chunt uf ds Ländtibrätt, aber wyter trouet si sech nid. Si luegt ängschtlech uf di schießige Wälle-n-und winkt ab. Der Houpme faslet mit de Händ ungeduldig i der Luft ume-n-und dütet und winkt und rüeft, bis er se-n-i ds Schiff yne gwunke het. Wahrhaftig, si löst ds Schiff, und nimmt der Schtachel i d'Hand. Si dänkt, eigetlech syg's ja kei Häxerei. So und so mängisch syge si ja da übere gfahre, und es gang ja albe ganz vo sälber. Und daß e chly courage 110 ds Einzige syg, was dem Lombach chönni imponiere, het si o überleit. Also, si schtoßt ab, der Weidlig chrauet uf em Grien und walpelet, und der Houpme rüeft bravo. Aber unerchannt drücke sech d'Wälle-n-um e Schpitz vom Schiff und lüpfe's und schuume. Der Houpme gseht, daß ds Seil uf der rächte Syte vom Schiff hänkt, schtatt uf der lingge, so daß es nid schön mit dem Schpitz i der Fahrrichtung liegt. Jede Ruederschlag het d'Flangge vom Weidlig no meh gäge Schtrom drückt, so daß e wüetige Schuum-Chamme höch ufgschprützt het. Er gseht, wie ds Blanche angschtet und macht Zeiche-n-und rüeft: »Ds Seil uf di anderi Syte!« Si lat ds Rueder hange, geit füre, schtemmt sech chneulige-n-a d'Schiffswand und zieht mit beidne Hände-n-am Seil, so daß si's würklech e-n-Ougeblick um ne Zoll cha lugg mache. Es dunkt se, jitz chönni ds Seil am Yseschtab übere rütsche-n-und lat's la fahre. Da git's e Chlapf, ds Seili macht e Lätsch i d'Luft ufe-n-und ds Blanche gseht plötzlech d'Böum am Ufer a sech vorbywandere, währed e kei einzigi Schuumwälle meh sech am Schiff chrüselet. Mit mene grusige Schrei fallt's i ds Schiff yne-n-und dänkt nume no: »Was wärde si daheim säge!«
Wo der Houpme gseht, wie plötzlech d'Aare mit unerbittlecher Macht und Rueh ds Schiff der dürab 111 treit, sy-n-ihm d'Schtifel und der Rock dervo gfloge, er het nid gwüßt wie. Der Huet het er erscht im Wasser usse-n-abgschüttlet, wo-n-er mit chreftige Züge dem Schiff nache gschwumme-n-isch. Sy Gedanke – wenn er überhoupt eine gha het – isch gsi: »i bi d'Schuld, i bi d'Schuld.« Kei Möntsch het gseh, wie di drü, ds Blanche, der Houpme-n-und der Tod mitenandere gfahre sy, uf der chrischtallige-n-Aare, under em blaue Himmel, im guldige Sunneschyn. Nume Dä het se gseh, däm Wind und Wälle besser folge, als d'Möntsche.
Dert, wo d'Aare der Boge linggs um ds Zächetermätteli macht, luege zwo Nagelflueh-Bänk über ds Wasser, di einti meh gäge ds lingge, di anderi z'nächscht am rächte-n-Ufer. Ihrem natürleche Drang na, hei d'Wälle-n-ihre Roub gäge ds rächte-n-Ufer tribe, so daß ds Schiff mit dem Hinderteil – es het sech dräit gha und isch z'tromsig gschwumme – uf das einte-n-Inseli ufgfahre-n-isch. Der Vorderteil isch i der Grippele vo mene Boum bhanget, wo zwüschem Inseli und dem Ufer feschtgschwemmt gsi isch. Der Weidlig het sech mit Wasser gfüllt, will er mit der offene Syte gäge Schtrom gheltet het, aber er isch fescht gsässe. Ds Blanche het sech drinn ag'chlammeret. Der Houpme chunt druuf zue z'schwümme-n-und probiert, sech am Schiff z'ha. Ds Blanche wott ihm hälfe, wo-n-es gseht, daß d'Gwalt 112 vom Wasser ihn under ds Schiff undere zieht, und fahrt ihm mit alle füf Finger vo der rächte Hand grad ob em cadenette-Band i syni Haar. Aber ds Wasser isch schterker gsi als di beide Möntschechinder und ryßt si beidizsäme-n-underem Schiff düre. Das isch ihres Glück gsi; denn zu zwöit hei si nid dür ds Gschtrüpp düre möge-n-und sy dank dem Chrampf, mit däm sech ds Blanche i de Haare vom Houpme-n-ygchrallet gha het, blybe b'hange. Jitz het sech der Lombach chönne-n-am Gschtrüpp use-n-arbeite-n-und ds Blanche nachezieh. Total erschöpft isch er näbe-n-ihm uf em Rügge gläge-n-und het e Zyt lang i blaue Himmel ufe gschtieret. Ds Blanche isch gläge wie ne Lychnam, ganz wyß im Gsicht, mit blaue, verbissene Lippe-n-und halb gschlossene-n-Ouge. A ihrne chrampfhafte Bewegunge het er hingäge gschpürt, daß no Läbe-n-i nere-n-isch. Er het mit zitterige Finger probiert, sech z'löse; aber es isch kei Müglechkeit gsi, di Finger us syne Haare los z'wiggle, si hei sech geng feschter dry g'chrallet. Da dänkt er, er well halt no chly warte, dä Chrampf wärdi de scho nahla. Jitz isch ihm du di bitter-peinlechi Komik vo syr Situation erscht klar worde; 's isch grad gsi, wie wenn si ne so lang am Schopf ha wett, bis er sech rächt druuf bsunne heigi, daß är, der fetiert Houpme Lombach, ihrem küehne Griff, dür dä si no tiefer i d'Gfahr yne 113 cho isch, sys Läbe z'verdanke heigi. Und si het ihn i ihrer gründleche-n-Ohnmacht so lang Zyt gä zum Nachedänke, daß ihm di Situation verzwackt unagaähm worde-n-isch. Er het probiert, se z'wecke; aber kei Wank het si tha. Wo-n-er du volländs gseht, daß d'Burelüt uf der Höchi öppis gmerkt hei und eis um ds andere ds Bord ab chunt cho z'schpringe, chunt ihm z'Sinn, daß d'Füchs, wenn si i ds Yse trappet sy, sech ds Bei abbyße für los z'cho. Vor allne dene Lüt het er sech nid welle bloß schtelle. Schützig, wie-n-er ja gsi isch, suecht er i allne syne Seck und Täschli und findet glücklech sys Fädermässerli. Hurti, hurti tuet er's uf und schnydt sech, no bevor der erscht Burebueb a ds Wasser cho isch, sy prächtige, natürleche – Zopf ab. Er isch no ganz intakt im feschtgschnüerte, gschwallete Band ygfäschet gsi, sünsch hätt natürlech di Gschicht früecher la gah.
Das arme, tropfednasse Blanche het mit sym Zopf i der Hand so gräßlech lächerlech usgseh, trotz syr Bleichi, daß er ihm du so gschwind wie müglech ds Haar us de Finger glöst und sy Skalp i Sack gschtooße het. Är sälber het natürlech usgseh, wie ne Zigüüner mit sym abgschtrupfte Balg, wo-n-ihm z'ringsetum i nasse Schträhne vom Chopf abgschtande-n-isch. Di bratigi Mittagssunne het dene beide Schiffbrüchige guet tha. Der Lombach het sech agschträngt, sy Unglücksg'fährtin zu Läbe 114 z'bringe-n-und het sowyt Erfolg gha, daß si emel d'Ouge wieder z'grächtem uftha het. Aber sünsch isch si da gläge wie-n-es Hüüfli Eländ und het kei Ton vo sech gä.
Mittlerwyle sy di g'wundrige Burelüt am Wasser i Linie-n-ufmarschiert und hei vorlöufig di Sach i-n-Ougeschyn gnoh, ohni no es Guetachte-n-abz'gä. Drum het me-n-einschtwyle-n-o d'Händ i de Hoseseck versorget. D'Manne hei du afah berate, öb me-n-ächt grad »uf Bärn yhe sött ga der Azeig mache,« will der Herr usgfahre syg. Eigetlech hätti niemer rächt gwüßt, was me sött ga säge. Erscht, wo der Fährme, e länge, usdorrete Halbschtumme, mit förchterleche Capriole-n-und unmügleche Töne dahär cho isch, het me du ungfähr errate, was gange sygi. Aber dem Lombach isch di Gschicht afange z'dumm worde. Er schteit uf und brüelet mit toubem Gsicht und ballete Füüscht über dsWasser: »Hälfet is doch übere, dir Löhle! Uf was wartet dir eigetlech no?«
Di verlägene Blicke vo de Bure sy bald uf e Weidlig, bald uf di Schiffbrüchige gfalle.
»Me mangleti haut da z'luege, wie me dä Weidlig chönnti chehre,« het's gheisse. Ds Mannevolk het sech ändlech i Bewegung gsetzt, aber bald gseh, daß me, ohni naß z'wärde, das Schiff nid het möge-n-errecke. Es isch däm arme Lombach nid erschpart 115 blibe, müesse zue z'luege, wi si der Bärg uf graagget sy, für ne Füürhaagge-n-und anders Wärchzüg ga z'reiche. Si sölle doch de wenigschtes grad e chly Chirsewasser oder süscht Brönnts mitbringe, für de Läbesgeischter vom Blanche e chly ufz'hälfe, het er ne nache grüeft. Aber si hei nüt ghört, und die, wo z'rückblibe sy, hei enandere-n-agluegt, öb ächt ds Eint' oder ds Andere well ga luege für Brönnts. Ändlich isch Eine dervo gschlaarpet. Wo-n-er ume cho isch, het me gseh, wie-n-er hinder me ne Boum undersuecht het, öb er ächt der rächt Gutter heig, natürlech nid nume mit der Nase, da wär eine ja syr Sach nid sicher. Na anderthalb Schtunde het me mit Porze-n-und Flueche der Weidlig ganz z'underobe-n-im Wasser gha. Aber er isch emel du wieder im Fahrwasser gsi, und d'Rettung a ds feschte Land het ändlech chönne gscheh. Der Lombach het du afange-n-e Schluck vom Brönnte gnoh und gseit: »Potz Hagel, wenn dä se de nid weckt, so weiß i de nüt meh.« Me het's du nume-n-üsserlech agwändet. Es isch no giftig gnue gsi für di fyni Hut.
Jtem, der Houpme Lombach het du ds Blanche uf d'Arme gnoh, und sech ob allem Trage-n-i di tiefe, bruune-n-Ouge versänkt, wo ne dankbar agschtuunet hei.
Unggle-n-und Tante vom Blanche hei eis glost, wo si ume cho sy und di Beschärung gfunde hei. 116 Der Houpme Lombach isch bis am Abe dablibe, wil er natürlech beschtimmte Bscheid het welle hei bringe, wie's dem Blanche gangi. Und de het sech halt sy Ufzug i de-n-etlehnte Chleider vom Schloßherr im Fyschtere-n-o besser gmacht, als am Tag.
Ja, ja, das het gä z'dänke. Weder di schwarze Tanne-n-im Brämgarte – er isch du über d'Neubrügg hei –, no der schön Schtärnehimmel hei ne dranne gschtört, nid emal der Chutzeruef. Syni Gedanke hei hütt am Abe geng wyt vorus welle, und das het's dem Fritz Lombach nid chönne. Es isch da öppis i der Zuekunft gläge, wo-n-ihm höllisch unagnähm gsi isch und wo-n-er nid gärn het welle dra gloube. Syr Gwohnheit na isch er lieber i der Nächi blibe mit sym Überlege.
Wie-n-es böses Gwüsse-n-isch er dür ds Aarbärgertor yne gschloffe-n-und di hindere Gasse-n-ab gschliche. Der Chopf het er sowyt i sy Directoire-Chrage-n-abe drückt als ihm's sy schlanke Hals erloubt het.
Daheim het o niemer nüt vo-n-ihm gmerkt. Er isch i ds Bett, het aber schlächt gschlafe. Me het ne-n-im Troum ghöre schwätze-n-und ufbegähre. Am früeche Morge scho het er der perruquier häre befohle-n-und mit ihm hinder Schloß und Riegel verhandlet.
Dä het natürlech nid begriffe, was das gä söll, wo der Herr Houpme d'Türe verriglet und mit 117 schlächt verschteckter Ufregung ne fragt: »Savez-vous garder le silence?« Der Anblick vo ds Houpme's Chopf het dem perruquier di Frag meh oder minder verschtändlech gmacht, und er het g'antwortet: »O, si Monsieur savait quel magot de secrets je garde là« und het sy duftendi Hand uf ds Härz drückt. »Vous connaissez le sort d'Absalom?« – »Ah, je comprends, Monsieur a eu des aventures à la chasse. Oui, oui, le gouvernement devrait faire tailler les arbres.«
Settigs Bläch het er no meh zum Beschte gä und derby dänkt, der Houpme hätti wahrschynlech besser ta der Simson az'zieh schtatt der Absalom. O lueget, d'Lüt sy schlächt.
Aber so geit's halt, we me de Lüt e blaue Duuscht vormacht. Sech e Zopf oder allefalls o-n-es Bei abbyße, für sich drus z'zieh, isch erloubt; aber lüge-n-isch minder.
He nu, me het üsem Houpme mit allerhand trucs und mit meh Bändle-n-als Haar es schicklechs Zöpfli zwäg bagglet.
Es isch erscht achti gsi, und zu ds Hackbrätts het me doch nid wohl vor de-n-elfe dörfe gah.
Der Houpme-n-isch lang i syr Schtube-n-ufe-n-und abe grönnt. Plötzlech schtürzt er sech uf e Chleiderschaft und es paar Minnte nachhär rönnt er mit Schtifel und Schporre zum Hus us. Wär 118 ne gseh het, het Verdacht gschöpft, es syg öppis Politisches i der Luft. Aber er isch schnuerschtracks i Brämgarte-n-use gritte-n-und dert, wie nid gschyd, im Wald umenandere gschprängt und het derby geng schtober vor sech ane gluegt. Ändlech galoppiert er wieder uf d'Schtraß ufe-n-und trabet über d'Neubrügg Rychebach zue. Mit dampfendem Roß chunt er i Schloßhof; aber hert vor em Schloß biegt er sy Choli wieder ab, blybt schtah, fahrt mit der Hand a ds Chini und byßt sech uf d'Lippe. Druuf schpringt er ab und zieht a der Husglogge. Me nimmt ihm ds Roß ab und füehrt ne-n-i di schöni, höchi Halle, wo-n-e Gallerie z'ringsetum geit. Er well d'Jumpfer Hackbrätt gseh, seit er. Ja, die syg no nid uf, het's gheisse. Me het ne-n-i ds bruun täflete Salon gfüehrt, wo-n-er dür ds offene Fänschter uf e Schouplatz vo syne geschtrige-n-Erläbnis het chönne-n-abe-luege. Undereinisch chunt's ne-n-a, er well wieder furt; er het scho d'Türfalle-n-i der Hand, da chunt der Schloßherr, e nätte, fründleche Ma, yne-n-und seit ihm, er müeß no chly Geduld ha.
»Was säge si z'Bärn?«
»Es weiß no niemer nüt.«
»Was? Dir heit no niemerem nüt gseit?«
»Wenn hätti sölle? 'S het no alles gschlafe, wo-n-i furt gritte bi.«
»Wo syt Der de no gsi, wenn Der scho so früech furt syt?«
119 »O i bi halt no schpaziere gritte. Wie geit's? – Wie het si e Nacht gha?«
»Es geit de no ordlech, merci.«
Dem Schloßherr isch der Houpme hütt merkwürdig vorcho. Er muschteret ne, lachet uf de Schtockzähnd und meint:
»Er isch Ech neue gschwind nachegwachse.«
»Pst!« macht der Houpme-n-und het der Zeigfinger uf ds Muul.
»Nei, nei, i säge nüt, he he he he.«
Underdesse-n-isch ds Blanche vo syr toilette här d'Schtäge-n-ab cho. Vor der Saaltüre-n-isch es blybe schtah, het sech a d'Wand glähnt und gmeint, es well ihm ds Härz i tuused Bitze verjage. Was dem Unggle-n-i däm Ougeblick es fröhlech-verschmitzts Ussähe gä het, het dem Blanche ds Bluet i Chopf tribe, so daß es usgseh het wie-ne-Füürlilie, wo's d'Tür ufta het.
Küehn, aber mit närvöser Bewegung, isch der Fritz Lombach uf ds Blanche zue und het ihm d'Hand gä. Zum Etsetze vom Blanche isch jitz no der Unggle-n-use gange-n-und het dene Beide no ne Blick zuegworfe, wo d'Bedütung vo mene Geiselchlapf gha het.
»Wie geit's Ech?« het der Lombach agfange-n-und het sälber schier e-n-änge Hals übercho, wo-n-er gseht, mit welem Härzchlopfe si-n-ihm antwortet. – Sobald si sech du e chly calmiert gha het, fragt er:
120 »Was heit Der dänkt, wo Der da so der dürab gfahre syt?«
»I weiß nid, nüt. I weiß überhoupt nüt meh. – I chume gar nid drus. Ha-n-i's troumet oder isch es wahr, daß ig Ech a de Haar packt ha und mit Ech i ds Wasser gfalle bi?«
»Ja, das isch wahr. I schäme mi, wie-n-e Hund.«
»E warum? Dir heit Ech doch nüt z'schäme.«
»Wohl, will ig Ech no mit yne grisse ha.«
»E da chönnet Dir doch nüt derfür.«
»Nei, es isch wahr. Das Wasser het halt e furchtbari Gwalt gha.«
»Was isch du eigetlech wyter gange? I bsinne mi a nüt meh, als daß Dir mi du der Bärg uftreit heit und daß vieli Lüt um is umegschtande sy.«
Das isch gsi, was der Lombach het welle wüsse. Wo si ne du wyter fragt, was du gscheh syg und wär se-n-eigetlech grettet heigi, antwortet er: »Ja, mer sy du halt a mene Wydeschtock blybe hange. I ha mi chönne ha, und Dir heit Ech a mi agchlammeret.«
»Äbe so hei si mer's geschter o erzellt. Dir syt also doch my Erretter gsi. Loset i möcht Ech irgedwie my Dank bezüge. I gäb Ech gärn öppis. Was miech Ech Freud?«
»Es isch nid nötig, i bitte-n-Ech. I ha jedefalls nid meh ta, als was my Hundspflicht isch gsi.«
121 »Wohl, säget mer öppis. – Scho daß Der mer nachegschwumme syt, isch e Heldetat gsi.«
»Nu i will Ech's nid wehre, wenn Der mer es chlys Andänke weit gä, obschon i's gwüß, gwüß nid verdienet ha. Aber, wenn's Ech doch Freud macht, so tüet mer di Bucht zeichne-n-oder male, wo mer grettet worde sy. Dir malet ja so luschtig.«
»Das isch zwar nid wahr; aber i will mer Müej gä, i will's probiere.«
Bald druuf isch der Houpme Lombach dervo gritte, viel rüejiger als er häre cho isch. Ds Blanche het gfunde, sys Härz syg e schlächte Prophet; aber es het sech harmlos drüber gfreut, daß es es neus Angelhääggli gfunde heig und het sech flyßig a d'Arbeit gmacht. Es het di Landschaft ufgnoh und se mit unändlecher Sorgfalt en miniature uf ne tabatière gmalet mit dem Datum vo däm dänkwürdige Tag.
Der Unggle het sy graue Chopf gschüttlet und zur Tante gseit: »Es wär' sech bi'm Donnerli der wärt gsi, däwäg cho z'hüschtere, nume für cho z'frage, wie's gang. Non, vraiment, les jeunes gens de nos jours..........« 122
VI.
Der Ludi nimmt e-n-Alouf, und der Grundbacher Sami heuscht z'Vieri. Bumbum! Böse Verdacht. Dem Houpme Lombach gumpet e Casärnefloh a.
Dem Ludi Bickhard hätti me bi ds Brambärgers am liebschte der Loufpaß gä. Aber der Bueb, der Albärli, het sech dergäge gwehrt wie-n-e Drack, so daß me für guet gfunde het, no einisch e modus vivendi z'sueche. Zu däm Zwäck het me der Huslehrer mit väterlechem Wohlwolle dem Pfarrer Müsli zur Purgierung überantwortet. Der Herr Müsli isch e vorträffleche Ma gsi und het si Ufgab vo der schönschte Syte-n-ufgsasset und se-n-o i der mildischte Form glöst. Er het nämlech der Ludi zum Ässe-n-yglade, für de mit ihm z'schtucke. Us 123 begryfleche Gründe-n-isch dem Ludi di Sach nid ganz rächt gläge; denn vor em Pfarrer Müsli het er e Mordio-Reschpäkt gha. Er isch no drümal um d'Plattform umegloffe, bevor er zaghaft am Pfarrhus a der Herregaß isch ga lüte. Der Pfarrer isch i mene bluemete Schlafrock uf der sunnige Loube gäge d'Aare gsässe-n-und het gschtudiert.
»Grüeß Ech, Bickhard,« het er gseit und ne mit heilig ärnschtem Blick gmuschteret. Er het ne gheisse näbe sech uf e Bank sitze. Der Ludi het Usflücht gsuecht und vo der Ussicht, vom Ruusche vo der Schweli und andere Sache-n-afah brichte, geng under de dürbohrende Blicke vom Pfarrer.
Undereinisch bricht dä das Gedamp ab und seit: »Loset, liebe Fründ, i möcht Ech nid der Appetit verleide, aber mer wei jitz grad no eis mitenandere rede. Dir wärdet scho wüsse, um was es sech handlet.« Und du het er du dem Ludi ds Zyt usputzt, ganz ghörig. Er isch houptsächlech druuf usgange, dem Ludi vorz'ha, wie wenig gwüssehaft er's mit sym Theologieschtudium nähmi. »Und jitz,« het er gschlosse, »audiatur et altera pars«
»I möcht Ech halt o um Nachsicht bätte ha,« seit der Ludi, »me dänkt halt o nid dra, daß ig eigetlech meh myr Muetter z'lieb Theologieschtudiere-n-als us eigetem Trib. Da überchunt me halt o liechter der Verleider.«
124 »Guete Fründ,« seit der Pfarrer und leit ihm d'Hand uf ds Chneu, »so heit Der als Bueb no dörfe rede; jitz söttet Der anders dänke. – Was wettet Dir eigetlech sünscht wärde?«
Die Frag isch dem Ludi ungläge cho, vo wäge vor de-n-Ouge vom Pfarrer het er der Plunder vo syne Tröume nid gwagt usz'chrame. Z'letscht platzet er aber doch füre: »I wär halt eigetlech gärn Soldat worde.«
»Aber um ds Himmels Wille, Bickhard, wär het Euch jitz settigi Flouse-n-i Chopf tha? – E aber, aber! – Das isch guet für Lüt, wo Protäktion hei. – I will ja nid säge, es isch o-n-e schöne Bruef für Lät, wo ds Züüg derzue hei, und es cha eine o-n-e rächte Ma blybe derby. Aber Dir, Bickhard? – Loset jitz, überleget Ech eis: Uf der einte Syte es paar Jahr ga diene, im beschte Fall mit ganze Glidere-n-umecho, ohni e Batze Gäld im Sack, allne Lüte-n-im Wäg sy, sech a kei Arbeit me chönne gwahne – und das isch der günschtigscht Fall; denn wie vieli chöme-n-a Lyb und Seel verchrüpplet ume-n-und gange-n-im Eländ z'grund? – Uf der andere Syte git me-n-Ech uf em Präsentiertäller d' Müglichkeit, der schönscht Bruef z'ergryfe, wo-n-e Möntsch sech cha wünsche. Wie mänge würd mit beidne Hände zuegryfe, wenn er i Euer Lag wär! E aber Bickhard, Bickhard! Das cha-n-i jitz nid 125 verschtah. Dänket doch o! Hättet Dir nume-n-e-n Ahnung dervo, wie sech e Möntsch drüber cha freue, wenn der lieb Gott ne so uf ne Chanzel schtellt und ihm ds Einzige z'verwalte git, was i Zyt und Ewigkeit Wärt het, Dir würdet Ech gwüß nid lang bsinne. I weiß zwar scho, es isch halt gschpässig i der Wält. Tuet me-n-eim e Huufe Gäld avertroue, so hei scho alli Lüt Reschpäkt vor ihm, nume wil er der Name het, kei Schpitzbueb z'sy. Aber wenn eim der Schlüssel zu Gottes Schatzchammere-n-i d' Händ gä wird, mit dem Befähl, usz'teile-n-a Groß und Chly und allne Lüte wohlz'tue, de gilt das nüt vor der Wält. Lueget Bickhard, i cha-n-Ech's säge, ds Pfarramt isch e schöni Sach. Bsinnet Ech! Bsinnet Ech! Dir müesset nid nume-n-a Eui Muetter dänke. Dir syt Däm verantwortlech, dä Euch syni Güeter avertroue wott. Und de isch es de nahdischt e-n-anderi Sach Verwalter z'sy under me-ne-n-absolut grächte Herr, dä weder Luune no Schtimmunge gkennt, sondere jahrus, jahry geng glych groß und guet isch. Wenn Dir öppis vo der Wält verschtüendet, so würd Ech das scho ylüüchte.«
»I gschpüre wohl, daß Der rächt heit, Herr Pfarrer,« seit der Bickhard, »i förchte nume geng, es chönnt mer äbe de a der nötige Treui fähle. De wär's de gschyder, i hätt nie agfange.«
»Jä z'tuusig, me mueß halt gloube. Meinet 126 Dir, der lieb Gott syg e so ne Fäldherr, wo syne Soldate nid emal der nötig Proviant gäbi? Dir müeßet nid geng a das dänke, was Ech jitz no zwyfelhaft schynt. Mit nere settige Gsinnnng gäbet Dir myr Läbtig o kei guete Soldat ab. E Soldat mueß o gah, wo me ne hischickt, ohni z'erscht z'frage, öb er de o Schpys und Trank überchömi. Wo-n-i agfange ha schtudiere, ha-n-i nid besseri Ussichte gha als Dir jitz. Es isch damals für jungi Lüt kei guete Luft gange.«
»Ja nu, i ha mer verwiche vorgnoh, e neue-n-Alouf z'näh, wo-n-i daheim gsi bi; aber ds Herr Brambärgers hei mi halt wieder drus bracht,« chlagt der Ludi.
»E me mueß sech nid so gschwind la etmuetige,« tröschtet der Pfarrer, »Dir machet mer neume nid der Ydruck vo-n-ere Soldatenatur.«
Z' gueterletscht het der Ludi wieder Muet gfasset, nahdäm ihm der Pfarrer no allerhand schöni Erfahrunge-n-us sym Pfarramt erzellt het, und het dem Herr Müsli i d'Hand verschproche, er well wieder mit Flyß hinder syni Schtudie.
Wo-n-er nam Ässe hei gange-n-isch, für der Albärli zum Schpaziere ga z'reiche, het er di beide Tante Hackbrätt mit dem Melanie i nere füürrote, zwöischpännige Berline gseh usfahre. Die sy uf e Bricht vom Houpme Lombach hi ga Rychebach ds Blanche gäge ds Melanie ga ytuusche.
127 A der Grächtigkeitsgaß chöme si juscht derzue, wie d'Schildwacht vor em Quartier vom Schtatthalter Dolder abglöst wird. Dä het im Hus vom Schultheiß vo Müline logiert.
E Sergeant isch dahärmarschiert und hinder ihm här der Grundbacher-Sami mit ufpflanztem Bajonnet, Gwehr im Arm.
»Bataillon halt!« het's gheisse.
»Ablösung vor!«
Der Grundbacher-Sami het sech vis-à-vis vo der alte Schildwacht ufgschtellt.
»Präsentiert ds Gwerrrr!«
Jitz hei di beide Soldate-n-enandere-n-ordonnanzmäßig agrännet, wie wenn si uf ds Kommando wartete, für enandere mit Schtumpf und Schtiel ufz'frässe.
»Konsigne übergä!«
Di Beide schtecke d'Chöpf zsäme, und di alti Schildwacht brummlet öppis. Der Albärli het nume ds Letschte verschtande:
»Isch no öppis z'frage?«
Da fragt der Sami: »Git's hie öppis?«
»Ja,« seit der ander, »muesch ume-n-i Hof hingere, ds Chöchi hocket aube-n-am Namittag ungerem Chuchipfäischter.«
»Konsini ubergä!« mäldet di alti Schildwacht.
»Gwerrrr – in – Arrrm! – Rächts um! Bataillon, vorwärts marsch! Nume geng mir nache!«
Der Albärli und der Bickhard hei natürlech müesse lache, und das het der Sami gseh. Drum isch sy erschti Tat uf em Poschte gsi, daß er mit dem Gwehrcholbe gäge di Beide-n-usgwäit het: »Furrrt da, Buebe!« Nachhär het er sech underem Loubeboge, i der Sunne-n-ufgschtellt und mit sym breite Chrottegsicht a d'Hüser ufe gaffet. Nah-ti-nah isch sys Gsicht geng breiter worde, wie wenn s vo Wachs wär und i der Sunne zsämeschmelzti. Ds Muul isch geng breiter worde, bis d'Muulegge schier a de-n-Ohreläppli ebhanget sy. Und d'Ougsdechle, wo schlampelig gsi sy, wie Flädermuussäcke, sy uf der üssere Syte wie Seck geng wyter abeghanget, und z'letscht het der ganz Soldat afah helte, bis der Näbelschpalter mit dem Gwehr i Konflikt cho isch. De isch er de wieder ufgschnellt und het zwo Minute lang ume tapfer dry gluegt.
Üsi beide Jünglinge hei der Houpme Lombach atroffe-n-und hei-n-ihm vo däm Wachtufzug brichtet, und es het se dunkt, das interessier ne meh als sünscht. Er isch pressiert gsi und het sech dervo gmacht.
So na nere halbe Schtund het's der Sami dunkt, er schtandi scho grüslech lang, er well jitz für öppis ga luege, so lang niemer umewäg sygi. 129 Uf syne chrumme Bei tschirgget er düre Husgang i Hof hindere, luegt a der Hinderfaçade vom Hus ufe-n-und gseht richtig zu syr Freud, was me jitz, hundert Jahr schpäter, d'tournure vo nere Frou nennt, über ds Fänschtergsims vom erschte-n-Etage-n-useluege.
»Chöcheli!« rüeft er schier zärtlech.
Kei Antwort.
»Chöcheli!«
Ds jupon rüehrt sech nid, währeddäm vis-à-vis im Hinderhus, ds Chöchi hinderem Fänschterumhängli zueluegt.
»Chöcheli!«
Jitz dänkt der Sami, da müeß me-n-anders sech bemerkbar mache-n-und probiert, öb er ds »Chöcheli« mit dem Bajonnet mög errecke; aber es isch grad e chly z'churz gsi. Als alte Praktikus chlätteret der Grundbacher uf d'Fänschtersimse vom plainpied, het sech mit der lingge Hand a mene Chlöbli, lähnt sech use-n-und schticht behuetsam mit dem Bajonnet uf em Gwehr der Muure na ufe, i das jupon. Aehä! Das würkt besser. Ds jupon isch sofort verschwunde-n-und het a mene Chopf Platz gmacht.
»Was isch jitz äu das für en häillosi Unverschämthäit, das?« rääggets obe-n-abe.
»Ume hübbeli!« seit der Sami, »hesch mer nüt z'vieri?«
130 »Jo fryli, Sie müend ha,« aatwortet ds »Chöchi«. Es isch nämlech d'Frou Schtatthalteri Dolder gsi, wo under ihrem Schtübefänschter öppis gnäit het. Si schtürmt wüetig i der Schtube-n-ume, für der passendscht Gägeschtand zum abebänggle z'sueche, findt aber nüt, bis si plötzlech uf der andere Fänschtersimse ds saladier mit mene schtattleche Räschte Heitibrei etdeckt. Der Sami het underdesse-n-afange der Huet mit dem Gwehr tuuschet und ne z'under-obe-n-ufe gschtreckt zum uffasse. Da chunt uf ei Plätschete dä Heitibrei obe-n-abe.
»Hu, hu, nid dernäbe!« brüelet er, wo-n-er ds ganz Gsicht und d'Haar und di suberi Uniform voll het und schier nüt im Huet.
E-n-unverfrorenere Kärli als der Grundbacher-Sami het's i der ganze Helvetik nid gä. Chunt nid dä Bursch ufe cho lüte-n-und heuscht dem Meitli e Löffel.
Das ghört du d'Frou Dolder und chunt wie-n-e Kartätsche-n-us em Gang cho z'flädere: »Ihr simmer jitz äu en unverschämte Mänsch. Warted Ihr nu, ich will dänn dem Härr Schtadhalter sääge, was Ihr für äin sind. Jitz machid, daß Er abechömid oder ich chum mit dem Bääse.«
»Madame,« seit der Sami, »Dir heit mer der Rock verschmieret, das isch ds Eigetum vo der république....«
131 »Wänd Er jitz mache, daß Er furtchömid oder . . .«
Der Grundbacher dänkt, der Gschyder gäb na, me chönni nid wüsse, wa so a nere-n-Aargäuere no z'Sinn chömi, und isch abe.
I der Loube-n-unde het er du überleit, es chönnt ihm de no fähle, wenn der Schtatthalter chäm, und lougne treiti nüt ab vo wägem Brei. Drum het er sech jedesmal, wenn öpper cho isch, uf d'Syte drückt.
Bim Vernachte fahrt e flotte Zwöischpänner vor. Es styge zwee jungi Herre-n-us und verschwinde-n-im Husgang. E dritte – es isch der Houpme Lombach gsi – blybt bi der Gutsche-n-und bhaltet der Sami schträng i de-n-Ouge. E Viertelschtund schpäter chöme si wieder use – mit dem Schtatthalter.
»Herrrr Schtatthalter!« hei si mit tiefe serviteurs gseit und ne zur Gutsche gwise, wo der Houpme Lombach am offene Schlag gschtande-n-isch. Der Herr Dolder isch yne gschloffe, und syni beide Begleiter hei sech zue-n-ihm gsetzt. Der Houpme Lombach het sech uf sy Choli gschwunge, wo-n-ihm e Chnächt uf der Gaß gha het. Si sy no nid der Schtalde-n-ab gsi, so merkt der Herr Dolder, daß si ne-n-agschmieret hei und faht afah schimpfe-n-und brüele, so daß der Poschte-Chef bi'm undere Tor der Fuehr nid rächt trouet und se wott ufhalte.
»Was mueß das gä? – Wo fahret dir hi?« brüelet er.
132 »I ds Siechehus,« antwortet der Houpme Lombach und rytet der Poschte-Chef schier übere Huufe, »dä Ma da drinne het helvetischi Chrämpf. – Jup!« Mit der Rytpöutsche hout er uf d'Gutscheroß, und si chessle zum Tor use. Am neue-n-Aargauerschtalde wartet ne Vorschpann. Flingg wird yghänkt, und im Galopp geit's der Bärg uf und furt. Zum Etsetze vom Schloßherr fahre si z'Jegischtorf vor und versorge-n-ihre Gfangene dert im Schloß.
Das isch d'Yleitung gsi zum Schtäcklichrieg, am 14. Herbschtmonet 1802.
Wo si der Grundbacher-Sami sy cho ablöse, het er martialisch präsentiert und mit sym veieliblaue Gsicht gmäldet:
»Nüt z'mälde, Herr Schärsant.«
Währed der Houpme Lombach mit sym G'fangene zum undere Tor use gritte-n-isch, isch ds Blanche, vo syne geschtränge Tante-n-eskortiert, zum Aarbärgertor yne gfahre-n-und daheim vo Schüggi und Wadi mit großem Hurrah epfange worde. Ds Melanie isch z'Rychebach blibe.
Überall het i de nächschte Tage-n-e drückendi Schpannung regiert, im ganze Land ume di politischi, trotzdäm me-n-uf Verwändung vom französische Gsandte der Schtatthalter Dolder z'Jegischtorf wieder het la loufe, oder villicht juscht wäge däm, i der Familie Hackbrätt e-n-anderi Schpannung, die um so 133 unlösbarer gsi isch, als der Houpme Lombach vorusse blibe-n-isch bi der »Schtäckli-Armee«. Öpper z' Bärn het troumet, er wärdi jitz de a der Schpitzi vo där Armee bald als Triumphator i der Schtadt yzieh und de . . . . jä und de?
Anderi Lüt, bsunders die, wo chly gnauer brichtet gsi sy, hei däm Triumph weniger zueversichtlech etgäge gluegt. Mi het gförchtet, ds Aktionskomité wo di helvetischi Regierung het welle verjage, bringi keis rächts Chriegsheer uf d'Bei. Und so isch es gsi. Währeddäm der General von Erlech z'Solothurn e Huufe chriegsluschtigi Lüt zsäme g'rammassiert het, vo dene zwee Drittel nume mit Schtäcke sy bewaffnet gsi, het der General Andermatt sys verfählte Bombardemänt vo Zürich ufgä und isch mit de helvetische Truppe-n-i hälle Sätze dür ds Aargäu cho, für d'Schtadt Bärn gäge d'Insurräktion z'verteidige. Drum hei si z'Solothurn nümme länger dörfe warte, für d'Schtäckli-Armee no besser usz'rüschte-n-und z'organisiere; sondere si hei müesse-n-ufbräche, grad wie si gsi sy, für dem Andermatt z'vor z'cho. Aber was ne-n-a Waffe-n-abgange-n-isch, hei si de meh courage gha als di Helvetische.
D'Schpannung het sech nah-ti-nah o de vierfüessige Bärnburger mitteilt; vowäge wenn bi de-n-Olympier der schlächt Lunn regiert, so git's liecht unde-n-us Schtüpf und anderi uhöflechi 134 Gfüehlsusbrüch. Uf ihre Kulminationspunkt isch d'Schpannung am früeche Morge vom 18. Herbschtmonet cho. Schüggi und Wadi hei so usöd gfägnäschtet, daß ds Trineli für guet gfunde het, se use z'la. Es isch o di höchschti Zyt gsi, sünsch wäre di Beide z'schpät cho. Si sy uf ihrne sibe Bei d' Schtadt ab galöpplet, uf e Löuferplatz, wo scho sit nere Halbschtund der vierbeinig Schtadtrat taget und gchnurret het. Es isch e schtürmischi Sitzung gsi, will di ganzi Hundewält gröblech provoziert worde-n-isch. Ds grundlegende Prinzip vo aller hundische Rächts- und Wältanschouung isch ja bekanntlech di unantaschtbari Gwohnheit. Drum chunt bi de Hünd o kei Sälbschtmord bi gsunde Sinne vor, wil das der gröbscht Verschtoß gäge d'Gwohnheit isch. Dem Metzger Schtierli sy Bläß het di beschti Schtimm gha zum ydringleche Vortrag. Drum het mene-n-ufgforderet der erscht Artikel vom codex canensis vorz'läse. Er isch mit de Vorderpfote-n-uf ne-n-Abwysschtei gschtande-n-und het vorgrurret:
»Wer sich in irgendwelcher sicht- hör- riech- oder fühlbaren Weise an der unwandelbaren und unverletzlichen, absoluten und aller Welt unentbehrlichen Gewohnheit (bi däm Wort hei alli Zuehörer reschpäktvoll gwädelet) vergeht, sei es ein zwei-, vier- oder mehrfüßiges Wesen, ist unverzüglich und wo er betroffen wird, mit allem Nachdruck zu beknurren, im 135 Wiederholungsfall zu schnellen und bei Widersetzlichkeit so lange zu beißen, bis ihm die Fetzen herunterhängen.«
Uf das hi het sofort e-n-eltere Mops e Schtrafantrag g'chältschet gäge di Kanonier und andere helvetische Soldate, wo am Löuferplatz und a der Längmuur Verschtärkungsarbeite gmacht hei. Dä Antrag isch agnoh worde, und me het e Deputation vo schpitzzähndige Rattefänger zur Exekution befohle, was zu nere chlynere Schlacht gfüehrt het, i däre di hündischi Sach underläge-n-isch, will me sech z' gschwind i d'Kanonewüscher verbisse het.
Das het du d'Schtimmung no verschlimmeret. Me het d'Sitzung vorlöufig ufghobe, für ga z'nüni z'näh. D'Mitglider vo der Lingge sy gäge d'Schaal zue, die vo der Rächte hei sech zu de verschidene Descheniere-Tische verzoge, für ga bäits Brot z'croquiere-n-und Milch z'lappe. Uf ihrem Gang d'Schtadt uf begägne Schüggi und Wadi mit andere Fraktionsmitglidere-n-es Mitglid vom helvetische Diräktorium a. Das isch, schtolz wie ne Pfau, d'Grächtigkeitsgaß ab cho und het sech gmeint, gar schuderhaft. Um sy guldverbrämte Directoire-Rock mit länge Fäcke het er e grüen-gäl-roti Schärpe mit Guldfranse treit, wo-n-ihm um d'Wadeschtrümpf umegflatteret isch, und uf sym neumodische, runde Filzhuet hei mächtigi grüeni, gäli und roti 136 Schtruußefädere gschwankt. Das het üsi vierbeinige Konservative förchterlech g'ergeret. Si hei gmeint, das syg e Pajäggel, wo's druuf abgseh heig, se z'ergere. Und will Eine b'houptet het, er heig dä scho einisch gseh, het me-n-e Widerholungsfall konschtatiert, und – hai! – sy si uf dä unglücklech Würdetreger mit Wuetgebäll los, so daß dä het afah um sech schtüpfe, bis ihm e Schueh dervo gfloge-n-isch. Eine vo de Hünd het das corpus delicti sofort erfasset und isch mit a d'Schütti hindere für ne ga z'vertrome. Währed jitz der Diräkter mit sym Däge-n-uf di Hünd losschticht und nie keine breicht, gumpet der Schüggi höch a-n-ihm ufe-n-und ryßt ihm di halbi Schärpe-n-abe. Ja es isch di höchschti Zyt gsi, daß e Patrouille derhär cho isch, süsch wär's dem Herr Diräkter no a ds Läbige gange. I ihrer Wuet hei aber di dumme Hünd sech o a der helvetische-n-Armee vergriffe-n-und nid abgä, bis dä arm, ungsellig Wadi mit syne drü Bei am Bajonnet vo mene Süchel vo wältsche Soldat zablet het. Si hei ne la lige. Aber der Wadi het sech no bis i ds Chilchhöfli gschleipft und dert i mene-n-Eggeli sys Dasy beschlosse.
Bald druuf isch es luschtigs Buebli d'Schtadt abgloffe, der Schtalde-n-ab, gäge ds undere Tor, und het sech ganz ungeniert zwüsche de Lüte-n-umetribe-n-und het yfrig glost, was si schwätze. Was hei si 137 gseit? »Si chöme. Si sy scho z'Froubrunne. Ja, warum nid gar. Bi der Wägmühli. – E das cha nid sy. – Wohl, wohl, der Chüjer het's brichtet. Ja, das sy drum disi. Nei, nei, üsi. – Der General Andermatt chunt über Burdlef. – Dumm's Züüg, si sy ja scho nächti im Grauholz hindereand cho. Nei, das sy äbe di Hiesige gsi, wo uf d'Husare vom Andermatt gschosse hei. – Wo geit's ächt o los? – He allwäg hie. Ja, warum schtande de di hiesige bi der chlyne Tschanz obe?« So het's dürenandere gredt, es isch kei Möntsch drus cho. Geng meh und geng meh Lüt sy z'säme gloffe, am Schtalde, im Cilchhöfli, a der Grächtigkeitsgaß, a der Schütti.
Ds Diräktorium isch im Marcuard-Hus a der Grächtigkeitsgaß versammlet gsi und het nid viel meh gwüßt, als d'Lüt uf der Gaß unde.
Der Oberscht Dolder (hütt het er Herr Oberscht gheisse-n-und e Fäderebusch ufgschteckt gha) isch dür das Gschtüchel abe gritte-n-und het alli Bott höflech müesse säge: »Obacht! – Obacht! – Obacht! – Gänd-Si au Acht!« Wältschi Patrouille (Waadtländer) sy ufe-n-und abe marschiert, hei gwaschlet und sy vo mißtrouische Manne-n-agranzt worde: »Heit nume d'Gringe nid z'höch uf, süsch git's de Gröübi.«
Am Schtalde het me-n-überhoupt keini fründleche Gsichter meh gseh, und di unschmeichelhafte Wort 138 sy je länger, descht ungenierter umenandere gfloge. Ds Gschtungg isch vo Minute zu Minute-n-erger worde, so daß du der Platzkommandant afange-n-es Bataillon tambour battant d'Schtadt abgla het. Bi'm vierröhrige Brunne, öppe da, wo d'Junkeregaß i d'Grächtigkeitsgaß ymündet, het me's gschtellt und einschtwyle da bhalte. Das het aber d'Gmüeter nid öppe beruehiget. Wär bärndütsch verschtande het, het um die Zyt scho gwüßt, öb's d'Schtattbevölkerung mit der helvetische Regierung het oder mit dene dusse. Es isch e so gsi, wie albe-n-i-n-ere politische Versammlung, wenn me-n-afange luegt, öb d'Schtuehlbei guet aglymet syge.
I de Hüser inne-n-isch es o nid grad heiter gsi. Vieli Lüt hei ihri Choschtbarkeite-n-afah verschtecke. Anderi hei d'Fellläde zueta und nume no-ne Schpalt gla, für ne-n-ordlechi Gwundernase-n-use z'schtrecke. Ja, di ängschtlechschte Lüt hei d'Hustüre bschlosse. Wieder anderi sy under de Fänschter gsässe, wie wenn si uf ne Feschtzug wartete. Zwöi Hüser weiß i, wo me grüslech im Täber gsi isch.
Afange bi ds Brambärgers isch wieder einisch Krawall gsi. Erscht vor es paar Tage het me dem Huslehrer gä z'verschtah, di politische Händel gange-n-ihn de nüt a. Und jitz richtig, wo me nid gwüßt het, öb am Abe vo der Schtadt Bärn no öppis meh wärdi sy als e Schutthuufe, isch ne der Albärli 139 drusgloffe. Dä Söubueb het's gwüßt, daß me dem Ludi meh oder weniger Husarräscht verschribe het und isch äxpräß dervo gloffe, daß me de der Ludi müeß usschicke, ne ga sueche. Und nach em Recäpt »Joggeli wott ga d'Birli schüttle« het me-n-eis um ds andere-n-usgschickt, bis nume no d'Mama isch daheim gsi, und keis het ds andere gfunde. S'isch emel niemer ume cho.
Bi ds Hackbrätts het e gueti Seel der Uszug veranlaßt mit der Nachricht vo der Ermordnng vom Wadi. Ohni öpperem es Wort z'säge, het sech ds Blanche usem Schtoub gmacht und isch sys Hündli ga sueche. Di beide Tante sy dem Luron cho säge, er söll uf der Schtell sy Tochter ga sueche. Aber dä het gseit: »O si vous croyez que j'aie envie à me faire marcher sur les pieds dans cette cohue...« und het e neui Pryse gnoh. Du hei si wohl oder übel sälber müesse ga.
Si sy usgrückt i ihrne grüen und grau carreaulierte Schlampiröck, wo grad under der Bruscht plissiert und vo da schlicht abeghanget sy. Um ihri magere Häls sy mächtigi, zaggeti Fraises gleit gsi, wie Schtachelhalsbänder. D'Haar sy am Hinderchopf mit mene wüetig große écaille-Schträhl ufgschteckt, i Guirlande under de-n-Ohre düre-n-a d'Schläfe füre zoge-n-und dert ufgheftet gsi, so daß si vo da i mehrere Röschtiwys-boucles i d'Fraise 140 abeghanget sy. Uf em Chopf hei si e riesigi capote vo grüenem Schtrou gha und um d'Achsle rotsydigi shawles
Der Angschtschweiß isch dene guete roulloulloux dür d'Röschtiwys grunne, wie us mene Chänel, wo si underem Gschpött vo Waadtländersoldate-n-und Gassebuebe Schtalde-n-uf, Schtalde-n-ab gschtüffelet sy. Der Albärli isch grad derzue cho, wo ne-n-öpper nachebrüelet het: »I wele Flachsplätz wei si ächt di Gschüücher ga ufschtelle?« Am undere Tor träffe si der Herr Brambärger i sym Philosophemantel a, wie-n-er atelos vo der Längmuur chunt, ohni e Schpur vo syne verlorene Schaf etdeckt z'ha. Ja, dä hätti no lang chönne sueche.
Wo di drü wieder dem Schtalde zue wei, chöme si nümme vom Fläck. Me het obe-n-am Aargauerschtalde Ryter gseh uftouche, die gäge Brüggechopf abe cho sy. Ungeduldig drückt alles gäge ds innere Tor zue, für z'gseh, was es gäbi. Mit ateloser Schpannung hei sech alli Blicke-n-uf d'Fallbrügg konzäntriert. Jitz gyre d'Chettene, d'Brügg chunt langsam abe. Der Oberscht Dolder rytet yne, mit bärbyssigem Gsicht. Hinder ihm här, vo zweene helvetische Husare-n-eskortiert, chunt e-n-andere-n-Offizier mit verbundene-n-Ouge. Me het ne nid g'kennt. Aber uf sym Huet lüüchtet e handgroßi, währschafti Bärner-Cocarde, und die het wahrhaftig 141 der Aschtoß gä zu-n-ere schtürmische-n-Ovation. Es tuusedschtimmigs Gebrüel het d'Luft erfüllt: »Bravo! Bravo! Hie Bärn! Hie Schwyzerland!« Dir gloubet mer das villicht nid. S'isch aber doch wahr, 's isch hischtorisch. Me mueß nume nid vergässe, daß sit der große-n-Uschesslete z'Bärn no kei sicheri Hand g'regiert het. Und das het dem Volk afange weh ta. Nid o Wunder het me du Frend gha, wo di erschti, heimeligi, rot und schwarzi Cocarde wieder erschine-n-isch. Aber hättet dir erscht das Heft gseh, wo der Oberscht Dolder gmacht het, nadäm er dem Parlamäntär vom Aktionskomitee het la ds Tuech vo de-n-Ouge näh und d'Lüt du der Herr Effinger vo Wildegg erchennt hei, e-n-Offizier, wo vo anno achtenünzgi här i gröschtem Ansähe gschtande-n-isch! Ds Brüel het nid welle höre, und ds Drück isch, wo müglech, no erger worde. Der Oberscht Dolder het der ganz Schtalde-n-uf de Lüt schier müesse der Gott's Wille-n-ahalte, me söll se doch düre la. Bi'm Marcuardhus sy si abgsässe-n-und im Hus verschwunde. Di wältsche Soldate hei sech afange glängwylet. Sit zwone Schtunde sy si da gschtande, hei sech uf ihri Gwehr gschtützt und a Bode gschpeut.
Ändlech geit d'Hustüre wider; der Herr Effinger chunt mit läbige Schritte-n-uf sys Roß zue. D'Lüt mache sech zueche, für öppis z'vernäh. Währed er d'Zügel fasset und mit dem Fueß der Bügel nimmt, 142 drückt sech eine vom Insurräktionskomitee a-n-ihm vorby mit fragendem Blick. »Machet ech parat, 's geit los,« chüschelet ihm der Herr Effinger zue, sitzt uf und rytet der Schtalde-n-ab und furt.
Es het a der Nydegg scho eis g'schlage; aber i ihrer furchtbare-n-Ufregung hei d'Lüt gar nid druuf g'achtet. Z'Mittag gässe het der sälb Tag schier niemer. Ds Mannevolk het sech gwüßt Wy z'verschaffe-n-und sech dermit ds Oberschtübli no rächt g'heizt. D'Volksmängi het eim afange der Ydruck gmacht vo mene-n-Imb, wo z'allernächscht am Schtoße-n-isch.
Und üsi verlorene Lütli? Die, wo z'grächtem uf d'Suechi gange sy, hei geng no gsuecht und nachegfragt, nämlech di beide Tante-n-und der Herr Brambärger, aber ganz ohni Erfolg. Albe-n-einisch isch ds eint' oder ds andere hei ga luege, öb se der Hunger no nid hei tribe heig. Di beide Tante sy scho bald so grau und grüen gsi im Gsicht, wie ihri Röck. Am Horizont vo der Béatrice isch mit geischterhafte Fäcke-n-e migraine-n-ufezoge, der Félicie isch es sünsch gschmuecht worde. Si het sech nume-no mit Erbseletäseli bi der Bsinnnng bhalte-n-und het der Schwöschter es flacon i guldiger Fassung under d'Nase gha.
Währed däm allem sy der Bickhard, der Albärli und ds Blanche – i der Wächterschtube-n-uf em 143 Nydeggturm gsi und hei sech chöschtlech amüsiert. Nid daß si gheimi Inschtruktione vom Aktionskomitee gha hätte – die het der Sigerischt gha –; aber der Bickhard het der Sigerischt und sy Bueb, der Hans Gnägi, guet gkennt und isch uf di luminosi Idee verfalle, dä z'schmiere, daß er se-n-i Turm ufelaji. Si hei ds Blanche im Chilchhöfli bi sym tote Hündli gfunde. Me het enandere natürlech scho lang gkennt, und i der Abwäseheit vom ideale Mittelpunkt, Namens Lombach, het der Albärli der Vermittler gschpilt.
Me het es Heide-Gaudium gha, wenn me dür ds Fänschter uf der Schtadtsyte di beide graue Tante het gseh, dür d'Möntschemasse schlyche, bald jedi für sich, bald zsäme, bald mit dem Herr Brambärger. E chly ungmüetlech isch es ne mängisch scho worde, wenn si a d'Folge vo ihrem frävelhafte-n-Übermuet dänkt hei. Aber si hei sech halt gseit, das syg jitz einisch i ihrem Läbe, und daß es nid a ds Töde ga wärdi, hei si ja wohl dänkt. Ds Blanche isch nid vom Fänschter landwärts gwiche. Begryfet, vo dert äne, vo der Höchi vom Aargauerschtalde här, het är ja sölle cho, a der Schpitzi vo syne Heerschare. Das het doch e wunderbare-n-Aschpäkt verheisse.
He nu, si hei der Herr Effinger o gseh der Schtalde-n-uf galoppiere, und ihri Schpannung isch 144 schier no größer gsi als die vom Volk dunde, i de Gasse. Ds Blanche isch uf mene Schämel a sym Fänschterli gschtande, lüüchtend wie ne Göttin, und het scho lang, lang ihres Battiste-Naselümpli i der schmale, wyße Hand parat gha zum Winke.
Jitz – jitz chunt öppis füre dert äne, im Yschnitt vom Aargauerschtalde. Si chöme, si chöme! Jitz chöme si füre bi'm Rosegarte. Und dert äne! Lueget, lueget! Dert bi der Oranieburg.
Vo der Schütti us hei si's o gseh, und im Nu het sech der Ruef: »si chöme, si chöme« a Schtalde füre verbreitet, und es allgemeins Gsürm het d'Gasse-n-erfüllt. Bi'm vierröhrige Brunne hei si »Achtung!« kommandiert und d'Glieder g'ordnet. Ds Blanche schtreckt sy Arm zum Turmfänschter use, so wyt es cha und schwänkt sys Naselümpli.
Da ballet sech uf der Höchi näbem Rosegarte-n-es wyßes Wülkli. Pumm – ßjuuuu pfyft's übere Schtalde-n-awäg und – proutz! i d'Gibelwand vom Marcuard-Hus, und e ganze Chratte voll Schtoub, Ziegel- und Pflaschterbitzli räblet über ds Nachbardach uf d'Gaß abe.
Potz Schtärnebärg! Das het Läbe gä. »Bravo!« – »So rächt!« het me hie ghört brüele, jammervolli Göiße sy dert ertönt, alles isch dürenandere grochlet, aber niemer het gwüßt, wohi. Me het's nume ghöre chlepfe-n-und chutte; aber me isch nid drus cho, wo eigetlech.
145 »Brrrummbububumm« het's vom Löuferplatz g'antwortet, daß alli Schybe gchlirret hei und ds bröde-n-Jeps vo de Wänd abe cho isch.
»Pummbumm« hei si am Rosegarte gseit.
Im Turm obe sy di rote Backe verfloge, und großi, großi Ouge hei enandere-n-agluegt. Me het nid emal g'achtet, wie uf der Gaß unde d'Lüt umenandere gschosse sy und alli drei Schritt eis uf d' Nase tätscht isch, will's vor Angscht nid gluegt het, wo's trappet.
»Puburrumbumm.«
Vom Breitfäld här isch e Huufe-n-Infanterie über d'Börder abe cho z'ragle. Uf eis mal sy hinder allne-n-Alleeböum wyßi Wülkli ufgfloge, und am Schtalde het's uf de Decher »pligg – pigg – pägg – piligg – pigg« afah mache, und d'Chatze hei d'Rolle vo Manöverhase-n-übernoh und sy nume so dasumegfloge. Aber erscht i der Gaß unde! »Gligiliging – geliging – ging – ging – i bi bling« hei d'Fänschterschybe gjammeret und sy de Lüt um d'Chöpf gfahre. – Pligg – pägg – pigg isch's a de Muure-n-ume gfloge-n-und het d'Egge-n-abgschprängt.
»Prummbumm. – Pumm.«
Das het Luft gä, wolle. Z'ragletewys sy d'Lüt uf d'Hustüre zue cho z'rönne, und die dinne hei vo inne verha und nid minder brüelet als die dusse. 146 Dert rönnt e Bueb, wo vor Angscht nüt me gseht und ghört, a mene Ratsherr mit dem Chopf gäge Buuch, daß dä der Längi na uf ds Pflaschter use trohlet. Di Meischte schtürme der Schtalde-n-uf, schtüpfe sech, trappe sech und brüele ganz verrückts Züüg i d'Luft use.
D'Tante Beatrice ligt wie-n-es Schyt uf em Löuferplatz, schnappet na Luft und schlat wie bsässe mit ihrem ridicule-n-um sech, daß d'eau de cologne ds Pflaschter wyt um se-n-ume parfümiert. E Hund het ihri capote verwütscht und raset dermit im Kreis ume Löuferbrunne-n-ume. Ihri Schwöschter gruppet hinder em nächschte-n-Abwysschtei und schreit eis Gurts: »Béatrice, Béatrice, viens ici! Viens ici!«
I der Turmschtube-n-obe hei nume no der Ludi Bickhard und der Hans Gnägi usegluegt. Ds Blanche und der Albärli sy am Bode gruppet und hei keini Wort meh gfunde.
I weiß no e-n-anderi Schtube, wo me drin ume gschtande-n-isch und enandere-n-agluegt und nid rächt gwüßt het, was me söll säge, will me wahrschynlech ds Gfüehl gha het, me ghöri eigetlech nid dahäre. Das isch ds Salon im Marcuardhus gsi, wo ds Diräktorium taget het. Hätte di Herre ds Gfüehl gha, si ghöre vo Gott und Rächts wäge-n-a dä Platz, so hätte si nid ihri wohlusgrüschtete 147 Bataillon bim vierröhrige Brunne-n-und i der obere Schtadt la schtah, wo si sech glängwylet und gfluechet hei.
Währeddäm da Adjutante-n-und Ordonnanze-n-umenandere fiegge-n-und es Gschtürm yne-n-und use mache, ohni rächti Befähli z'übercho, wird emel o gmäldet, es syg Verrat im Schpil, es syge grad im Afang vo der Aktion us de Dachfänschter vom Nydegg-Chilchsturm Zeiche gä worde gäge-n-Aargauerschtalde. Uf dä Bricht hi, het der Kommandant Befähl gä, sofort der Turm z'dürsueche-n-und alles z'verhafte, was me drinne findi.
Underdesse het der Ludi Bickhard vom Turm us der Herr Brambärger gseh am Schtalde-n-umenandere-n-irre-n-und het dem Albärli gseit, si welle ga luege, der Papa sitzi dert so kurios uf der Schtäge zum corps de gardes am Wattewyl-Hus vis-à-vis vom Chilchhöfli. Aber wo si d'Schtäge-n-ab welle hei, het ds Blanche afah ufbegähre, si sölle-n-ihns nid allei da obe la, so daß du der Ludi by-n-ihm blibe-n-isch. Aber der Albärli het angscht gha und isch vorus gschprunge.
Der Herr Brambärger isch eifach der Übermacht vo syne Gedanke-n-erläge. Er het alli Erläbnis vo däm Vormittag philosophisch verwurschtet und isch drob ganz konfus worde. Daß er sys Sühnli verlore gha het, het ne scho ganz z'underobe ta, und 148 de het er überhoupt ds Allerschlimmschte vorusgseh. Er het gwüßt, wie schlächt es gschtande-n-isch um d' Schtäckli-Armee, d'Truppe vo der Regierung het er vor Ouge gha und, wenn er di Schtrytchreft vergliche het, so isch er eifach zum Schluß cho, jitz sygs us und es gangi alles zum T . . . . . Es wärdi es sinnloses Bluetbad und e Mordnacht gä, und di ganzi Schtadt wärdi der Furie zum Opfer falle. Drum isch er uf d'Schtäge vom corps de gardes ga sitze, und dert het er, wie der Papirius z'Rom welle sys Schicksal erwarte. Er het sys Houpt i sy graue Mantel ghüllt und Värse-n-us der Ilias afah vor sech här brümmele. Das het ne ghobe, und er het im Schtille sy Wüsseschaft prise-n-und triumphiert, wil er sech jitz einisch würklech groß vorcho isch, wahrhaft philosophisch. Da tönt wie-n-es Glöggli e bekannti Chinderschtimm i syni Reflexione-n-yne: »Papa, heit Der öppe Buuchweh?« Dä guet Albärli het ja d'Bräschte vo sym Papa gkennt und ne mängisch so gseh uf em Ofetritt sitze, mit dem Kamilletee näbe sech. Chuum isch di Frag use gsi, gseht der Albärli es Paar Ouge-n-uf sech grichtet, wie si äbe nume-n-us Ilion i ds nünzächete Jahrhundert post Christum natum hei chönne-n-übere glotze, und uf dä Blick chunt e chnochigi Hand und e Chlapf, daß der Albärli syni Füeß überem Chopf z'sämeschlat und sech mit de Händ a der Bschüsi 149 het. Chuum het er d'Füeß wieder am Bode, so gschpürt er di väterlechi Hand wie d'Fäng vo mene Gejer im Äcke, und es het ne dunkt, der Papa flügi nume so mit ihm d'Junkeregaß uf. Und daheim het er zum erschte mal i sym Läbe z'grächtem Brätsch übercho.
Ungfähr zur glyche Zyt het me vo der Nydeggbrügg här ds Trummel-Signal ghört zum Füüryschtelle. Das isch niemerem erwünschter cho als der Schtäckli-Armee; vo wäge, si isch mit ihrer Munition uffe gsi, und ihres Hauptkontingänt het scho afah usenandere loufe. Sogar d'Rovereaner, wo der Lütenant vo Werdt bis zur Brügg gfüehrt gha het, hei usenandere welle, wo si ihre beliebte Füehrer tot gseh hei.
Der ganz Namittag düre-n-isch parlamäntiert worde, und d'Schtäckler hei bald nümme gwüßt, weli Lischt no ersinne, für de Helvetische d'Ouge z' verha, daß si emel nid merke, wie schwach ihres Heer sygi. Gäge-n-Abe-n-isch ändlech d'Kapitulation erborzet worde. Di helvetischi Regierung het sech verpflichtet, z'morndrisch, – 's isch de Sunntig gsi – z'säme z'packe-n-und für ne-n-andere Platz ga z' luege. D'Schtadt Bärn het wieder de Bärner sölle sy. Am Mäntig hei de d'Schtäckler sölle-n-yzieh. Sobald d'Kapitulation bekannt worde-n-isch, hei sech d'Lüt zu de Siegere zueche gla. Alles het Freud 150 gha a däm glungene Handschtreich. Me het gjubiliert und der Sieg bschüttet, und di Herre vom Aktionskomite hei e-n-erschröcklechi Müj gha, Ornig z'mache.
Der Houpme Lombach und sy Fründ Landorfer hei ihri Lüt i der hindere Schoßhalde-n-ykantoniert und sy hei zur Frou Elisabeth ga z'nachtässe. Währed däm Ässe-n-im offene Peristyle, wo me natürlech seelevergnüegt gsi isch, merkt der Houpme Lombach, daß d'Frou Landorfer geng sy Coiffüre schtudiert, und das isch ihm verzwackt unagnähm gsi. Er het der Meinung gläbt, vo syne Rychebacher-Erläbnis wüssi no niemer nüt.
Z'letscht faht d'Frou Elisabeth afah lache-n-und seit: »Was heit Dir o gschpässigs a Eune Haare?«
»Dir syt doch e donschtigs . . . . . Di ganzi Zyt heit Dir Eui schöne-n-Ouge halb zue, daß me se nume-n-alli Schaltjahr einisch z'grächtem z'gseh überchunt; aber etwütsche tuet Ech de glych nüt,« antwortet der Houpme halb ergerlech.
»Was heit Dir gmacht?« lachet si, und der Ruedi Landorfer faht o a dä Schopf schtudiere.
»Das säge-n-ig Ech jitz einisch nid.«
»Papperla, füre mit! I wott das wüsse.«
»I mueß jitz ga luege, was mys Chriegsvolk macht,« seit der Houpme-n-und schteit uf.
»Das gilt sech nüt,« antwortet d'Frou Elisabeth und packt ne bi'm Ermel.
151 »Nachhär de villicht,« seit der Houpme, ryßt sech los und isch i eim Satz über ds Peristyle-Schtägli ab und furt.
»Das nimmt mi jitz bi'm Guggerli wunder,« seit d'Frou Landorfer zu ihrem Ma. Dä schüttlet der Chopf und seit: »Wart nume, dä wei mer de hinecht no i ds Gebätt näh. – I will jitz o no gschwind ga luege, öb alles i der Ornig isch.
Es isch e schöne, hilbe-n-Abe gsi. Uf em Moos unde-n-isch e duftige Näbelschtreife gläge, und über di brüünleche Lindechrone vom Wittigkofe hei d' Schneebärge glüit, währed der Schatte vom Landorferhus hübscheli, hübscheli düre Garte-n-ab gschliche-n-isch, a de Roseschtämmli ufe, über ds Wejerli, am Schpringbrünnli ufe, bis er ds guldig Chrönli obe-n-abgfange-n-und de Guldfische-n-i ds Schlammbettli abegworfe het. D'Frou Landorfer het sech na mene Gang düre Garte wieder im Peristyle nidergla und e gueti Fläsche, Pfyfe-n-und Tubak la bringe, für ihri Yquartierung im schpätere-n-Abe guet z'bewirte. Si het druuf schpekuliert, ihre Gascht dermit gschprächig z'mache. Scho-n-e schtattlechi Zahl Gäng het si glismet gha und mit müetterlechem Wohlbehage d'Schtrümpfli für ihre Schprößling uf e grüene Tisch gleit und mit de Händ glatt gschtriche, da mäldet me d'Visite vom Herr Hackbrätt.
»Der Herr Hackbrätt? – No so schpät?« fahrt 152 si uf. »Afin, füehret ne-n-yne, aber suechet de di Herre, i wott ne nid allei goume. Und de bringet mer de d'Lampe.«
»Hä hö – hö, hö, – je comprends très bien,« ghört si zu ihrem Etsetze scho sy Schtimm, und im nächschte-n-Ougeblick schteit er vor nere, mit chyche-n-und schnnppe, lüpft mit der lingge Hand der Huet und tupfet mit dem sydige Naselumpe-n-i der rächte sy's ufblasene Gsicht ab.
»Je vous fais mes excuses, Madame, ce n'est vraiment pas le moment de faire des visites, mais c'est une cause tout-à-fait extraordinaire qui me force de vous déranger si tard.«
»Prenez place, Monsieur, s'il vous plait.«
»On me dit que le capitaine Lombach est chez vous?«
»Il vient de sortir.«
»Äh! sacre double! Sorti? Vous voulez dire évadé, hein?«
»Eh, Monsieur! – Nous l'attendons encore ce soir.«
»Comment vous l'attendez? Prenez garde, Madame, qu'il ne vous vole pas votre parapluie ou d' autres choses.«
D'Frou Landorfer weiß nid rächt, söll si lache-n-oder sech förchte. Ihre-n-isch der Gedanke-n-ufgschtige, es chönnti dem Luron im Chopf fähle.
153 »Ça vous étonne, Madame,« fahrt er furt, »mais je vous dis, je crains qu'il soit dürebrönnt avec ma fille, mit dem Blanche.....«
»Quelle idée, Monsieur!«
»C'est plus que probable, Madame.«
»Mais je vous assure que Monsieur Lombach vient de souper chez nous.«
»Madame,« seit der Luron mit blitzende-n-Ouge, »je vous conjure de me dire la vérité. – Où est ma fille? – Dir heit o d'Finger drinne.«
Er isch ufgschtande-n-und het das hert vor der Frou Elisabeth gseit, so mit mene Tönli, wo nid juscht heimelig gsi isch. Si isch ufgschosse-n-und het der Schtuehl vor sech häre gschtellt und e Syteblick i Garte-n-use gworfe.
»Monsieur, comment saurais-je quelque chose de votre fille? Je ne l'ai pas vue une seule fois depuis le baptême de mon fils. Vous savez, Monsieur, depuis cette jolie petite fête que vous m'avez gâtée par votre conduite scandaleuse. Et si vous vous imaginez que je me laisse insulter de nouveau par vous....«
I däm Ougeblick gseht si ihri beide Herre-n-i Garte cho. Ganz hübscheli sy si uf ds gazon düüsselet und hei di Szene beobachtet.
Di flammende Blicke vo der Frou Landorfer hei der Luron uf sy Sässel zrückgworfe, und er het sech 154 afah etschuldige. Und du het si-n-ihm du im Gfüehl vo ihrer Sicherheit afah d'Würm us der Nase zieh und glägetlech gäge Garte-n-es Zeiche gä, für di Herre dusse z'bhalte. Si het gwüßt, daß di Gschicht mit nere blamage vom Luron müeß ändige-n-und het ihm nüt welle schänke.
Der Luron het du afah erzelle, wie sy Tochter verschwunde syg und wie di beide Tante se syge ga sueche, wie si tout-à-fait meurtries umecho syge-n-und wie me du uf e Verdacht gfalle syg, der Houpme Lombach heigi ds Blanche etfüehrt. Zur Begründung het er zum unbeschrybleche gaudium vom Ehepaar Landorfer und zum Erger vom Houpme Lombach di ganzi Hischtori vo Rychebach, sowyt er se gkennt het, zum Beschte gä. Är heigi's z'erscht o nid welle gloube. Är hätti ja ds Blanche nie für fähig ghalte, ihm e settige Schtreich z'schpile. Aber di Gschicht vo Rychebach heig sys Vertoue-n-erschütteret und me wüssi ja, daß dä aventurier vo Lombach zu allem fähig syg, dä filou.
Er hätti se ja chönne ha, wenn er se-n-öppe-n-uf ne raisonabli Art gheusche hätti, sogar mit nere große dot, er hätti übercho, soviel er welle hätti. »Mais vous le connaissez, vous savez qu'il ne veut rien faire d'une manière raisonnable, ce coquin!«
»Eh bien, Monsieur,« seit d'Frou Landorfer, 155 währed der Luron e Momänt verschnuppet, mit mene graziöse Wink gäge Garte, »le voilà qui vous rendra compte lui même.«
»Äh!«
»Ah! Bonsoir, Herr Hackbrätt,« tönt's zwöischtimmig us em dämmerige Garte-n-ufe.
»Bonsoir Messieurs!« seit der Luron und schteit da und zupft mit närvöse Finger a sym Chleid ume-n-und findt mit dem beschte Wille vo der Wält keini Wort meh. Es het ne dunkt, er syg i sym ganze Läbe no nie so dumm dagschtande, wie i däm Ougeblick. Er trummlet mit de Finger uf em Tisch ume-n-und rybt sech a der Nase-n-und gschpürt di hohnglänzige Blicke vo syne vis-à-vis über sech schtryche. Ändlech seit er: »E bien, je vois que je me suis trompé. Il faut chercher ailleurs« und wott sech verabschide. Aber er het gschine mit mene-n-Etschluß z'kämpfe. Es het halt vom andere-n-Änd vom Tisch, us em Dunkle-n-use, öppis glänzt.
»O ma pauvre fille, ma pauvre fille! Si seulement j'avais une idée, où il faut la chercher!« Er glotzet i Garte-n-use-n-und schtuunet, und gseht geng vo linggs öppis usem fyschtere-n-Egge ds Lampeliecht refläktiere. Er wirft d'Arme vo sech wie-n-e Vogel d'Fäcke, bevor er ufflügt, und schüttlet der Chopf.
»Ja, was het's eigetlech gä mit Euer Tochter?« 156 fragt jitz der Ruedi Landorfer. – »Z'Donnerli, i weiß es sälber nid. Elle a disparue. Attendez, je vais vous raconter,« antwortet der Luron, froh über dä Vorwand, und wirft e begährleche Blick uf d'Gleser, wo am andere-n-Änd vom Tisch glitzeret und bi jeder Bewegung vo der Tischplatte-n-es lyses Glüt hei vo sech gä, das dem Luron a ds Härz gschlage het, wie dem müede Wanderer ds Fyrabe-Glüt vo syr Heimetchilche. Er het sech nid länger möge-n-ebha und fragt: »Madame, est-ce que j'ose vous demander une goutte de vin?«
»Das ha-n-i doch dänkt,« hätt si bi mene Haar g'antwortet. Aber höflech, wie si geng gsi isch, offeriert si-n-ihm es Glas. Der Luron het sech wieder zueche gsetzt und dem Wy zuegschproche-n-und ds Härz usgschüttet, wie me-n-e Schnellbänne-n-usläärt, bis di beide-n-Offizier uf ne Wink vo der Frou Elisabeth hi sech erhobe-n-und der Luron i char-à-banc komplimäntiert hei.
Nachhär hei si du no e gmüetleche Z'abesitz gha. Natürlech isch es du, sobald me sech über d'Blamage vom Luron ghörig het luschtig gmacht gha, übere Lombach här gange. Der Ruedi Landorfer und bsunders sy Frou hei no wyteri Ufschlüß über d'Vorgäng vo Rychebach welle ha. Aber der Houpme het sech gwunde, wie-n-e-n-Aal und si hei nid viel meh us ihm use gkriegt, als was ne der Luron verrate het.
157 »Afin,« meint ändlech d'Frou Elisabeth, »wenn i Euch wär, i würd jitz vo der Glägeheit profitiere. So chunt si viellicht nümme-n-ume.«
»Vo weler Glägeheit?«
»O o, my Liebe, tüet nume nid derglyche.«
»I weiß nid, was Dir meinet.«
»Däm seit me jitz hingäge lüge.«
»Ja, es isch wahr,« wirft der Ruedi derzwüsche, »wenn my beau-père vor myne-n-Ohre gseit hätti, er gäb mer alles, was i heuschi, so hätt' i gwüß zuegriffe. Und Du bisch doch sünsch nid e schüüche.«
»I begähre weder e dot, no öppis anders,« pariert der Houpme, scho halb ergerlech, »i wott überhoupt nid hürate.«
»Ja, my Liebe,« meint d'Frou Elisabeth, »ganz ohni Gschpaß, was heit Dir eigetlech de im Sinn? – Dir dörfet Ech nid nume mit däm guete Blanche e so amüsiere-n-und ihn's de doch la sitze. Es dunkt mi würklech, uf di Gschicht abe . . . . «
Der Houpme nimmt sy Pfyfe-n-us em Muul und wirft e furchtbar verwunderete Blick uf sy schöni Fründin.
»Gfallt si-n-Ech de eigetlech nid,« fahrt die furt, »i ha doch gmeint?«
»Si gfiel mer ja scho, aber . . . .« Der Lombach isch verläge worde, het bald nume no vor sech abegluegt und großi Rouchwulke vor sech abe blaset, 158 währeddäm d'Frou Landorfer über ihri Arbeit wäg fragendi Blicke-n-uf ihn gworfe het. Es isch öppis wie Beduure-n-i ihrem Usdruck gläge.
»Heit der se nid gärn?« nimmt si na nere längere Pouse der Fade wieder uf.
»Wohl i hätt se scho gärn,« seit er, macht aber mit de-n-Achsle-n-und mit dem Chopf e so-n-e Bewegung, wie wenn er wetti säge: »Leut mi jitz i Rueh.« Und druuf abe, wo si-n-ihm d'Hand uf e-n-Arm leit und wieder asetzt: »Aber loset . . .,« zieht er der Arm zrück und luegt se mit trotzig truurigem Gsicht a, so daß me dütlech sy Gedanke het chönne drab läse: »Dir wüsset ganz guet, was mi plaget; tüet nume nid so uschuldig!«
D'Sitnation isch vo Minute zu Minute düschterer worde, so daß du der Ruedi gfunde het, ds Gschydschte für e Momänt sygi, daß me-n-i ds Bett gangi.
D'Frou Elisabeth het ihre Gascht zur Visiteschtube gfüehrt und ihm ds Cherzeliecht i d'Hand gä mit dem Zueschpruch: »Allons, capitaine, soyez raisonnable!« Si isch i der Türe hert vor ihm gschtande-n-und het ne mit mene-n-ufchlepfendeBlick agluegt. Isch es der rötlech Schyn vom Cherzeliecht gsi oder isch es vo inne-n-use cho – ihres Gsicht het e-n-eigenartigi, warmi Farb gha. Ds Liecht het vo unde-n-ufe-n-ihri bruune Haar verguldet, uf de blanke Zähnd 159 glitzeret, und di fyne Schätte hei e wahre Schpuck tribe, für ihri prächtige, volle Züg mache-n-i d'Ouge z'schpringe. Der Houpme Lombach isch syr verehrte Fründin no nie so nach gsi, no nie so under ihrem charme gschtande wie i däm Ougeblick. Und nie bis jitz isch ihm ihri duftigi Harmlosigkeit reiner und unantaschtbarer erschine. Im glyche Momänt, wo der Schtärneflimmer us ihrem Oug es wohligs Weh langsam und mit unwiderschtehlicher G'walt dür sy ganze Möntsch het gmacht z'risle, isch's ihm gsi, wie wenn er a Türpfoschte-n-agnaglet würd. Er isch völlig verwirrt gsi und het gedankelos der Frou Elisabeth ihre Guet-Nacht-Wunsch erwideret. Wo si düre Gang z'rück gange-n-isch, het si us der Visite-schtube-n-e Ton ghört, wo-n-ere dür March und Bei gfahre-n-isch, so daß si e-n-Ougeblick isch blybe schtah und glost het. Ganz verschmejet isch si zu ihrem Ma cho und het ihm gseit: »Los, der Lombach mueß furt, i wott ne nümme da ha.«
Si het der Ruedi mit ihrne-n-Arme fescht um-schlunge-n-und ihm ihre Chopf a d'Bruscht gleit, wie wenn si dem Härz wetti zuelose, wo dert drinne schtark und glychmäßig wie-n-e Pendule gchlopfet het. Der Ruedi het sys Gsicht zärtlech i ihri duftige Locke gschteckt und mit mene Müntschi g'antwortet.
Ja, es isch meh als e Süüfzer gsi, scho ender e Brüel, wo dem Lombach etwütscht isch, nadäm er 160 d'Tür hinder sech zueta und uf sys Bett zuegschtürzt isch. Es het gschtürmt i-n-ihm, wie no nie i sym Läbe. – Der Dache vo sym Liecht het scho-n-e ganzi Kuppele glüjigi Röuber ufgsetzt gha und sech afah chrümme, wo-n-er wieder ufgluegt het. Er het d'Abbräche gnoh, ds Liecht glösche, ds Fänschter ufgrisse-n-und sech uf d'Simse gsetzt. Über em Oschtermundiger-Bärg isch der Mond groß und glarig ufgange gsi und het sech juscht vo de höchschte Tanneschpitze-n-abglöst. I der Ulme vor em Fänschter isch ab und zue-n-es dürs Blatt vo Ascht zu Ascht uf ds toufüechte Grien abegflatteret. Sünsch isch es toteschtill gsi.
Dä guet Fritz Lombach het nid chönne-n-i ds Reine cho mit syne Gedanke, und das het ihm d' Idee und ds Bedürfnis gä z'flieh. Es het ne dunkt, wenn er es paar Schtunde wyt furt wär vo allne dene Möntsche, wo jitz da mit ihm rächne-n-und über ihn welle dischponiere, so chäm er de villicht wieder zur Rueh. »Söll i ächt grad da zum Fänschter us und abschiebe? – Nei, das darf i nid. Deserteur wirde-n-i a üser Sach nid. Aber furt mueß i.« So wyt isch er cho, wo-n-er gmerkt het, daß er sech müeß ga lege, wenn er's nid well la druuf abcho, im Schlaf zum Fänschter usz'falle.
Wo-n-er am Morge-n-erwachet isch und dür di liecht agloffene Fänschterschybe-n-e herrleche 161 Herbschtmorge-n-yne zündtet, etdeckt er ob sym Bett es ygrahmets Chupferschtichli vom Chodowiecki, e Szene-n-us de »Leiden des jungen Werther«.
»Das wär jitz ungfähr my Fall,« seit er sech, aber ä ä! Da hätt' mer niemer nüt druff. So öppis isch guet für i-n-es Buech. I will scho luege, wie-n-i drus chume. Ha-n-i my cadenette dra gä, so cha-n-i mer schließlech o no meh abbyße. Dir krieget der Fritz Lombach no nid. Und übriges isch der Chrieg no nid us.«
Er isch mit sech einig worde, ds Gschydschte syg, sofort uf und zum General von Erlech. Flingg het er d'toilette gmacht, dür ds Fänschter i Hof grüeft, me söll ihm sattle-n-und isch d'Schtäge-n-ab. Aber, wie-n-er düre Husgang louft, geit d'Äßschtubetüre-n-uf, und d'Frou Landorfer schteit da, i-n-ere matinée, natürlech wieder zum abmüntschle nätt, und seit: »So, so! Da hei mer ne grad. Dir syt e schöne. Dir heit is welle drusschtelle. Marsch! hie yne, der café isch parat. Meinet Dir, i wüß nid, wie me Soldate bewirtet?«
»Ja, um ds Himmels Wille, was isch de für Zyt?«
»Halbi sibni«, rüeft der Ruedi Landorfer us der Äßschtube, »was hesch gmeint?«
»Öppe füfi.«
Me het der Houpme ghörig usglachet, und so 162 het das Descheniere-n-e harmlose Ton übercho und bhalte. Aber der Houpme het pressiert, es gäb hütt no Arbeit und so wyters. – Der wahr Grund isch aber gsi, daß di schöni Wirti i ihrem luschtige Hübli und dem shawle à la Marie Antoinette wieder so unerträglech graziös d'honneurs g'macht het.
Im Hof usse het der Goul gscharret und zablet, daß me-n-e schier nid ebha het. Der Houpme het sech's z'letscht und am Änd nid chönne versäge, der Frou Elisabeth no einisch d'Hand z'küsse. Du isch er ufgsässe-n-und i mene flotte Galöppli dem Rosebärg zuegritte. Er het bim Aktionskomité sofortigi Verwändung verlangt, wenn irgedmüglich i der Vorhuet. Der General het ihm verschproche, er well ne na sym Wunsch bruuche. Er söll jitz uf der Schtell mit de Rovereaner als Vortrupp i d'Schtadt marschiere-n-und Züghus und Casärne-n-übernäh. Das het ihm yglüüchtet, und d'Sunne het am Schtalde no lang nid ds Pflaschter tröchnet, wo-n-er mit syne Rovereaner i aller Schtilli zum Züghus use marschiert isch und sech gfreut het, daß d'Lüt d'Ouge no nid usgribe heige. Einisch im Hof vom Züghus, het er niemer meh gha z'schüüche.
Me het kuriosi Ouge gmacht, wo-n-er am Ygangstor näbe der wältsche Chilche-n-erschine-n-isch und kategorisch d'Übergab verlangt het. Aber de Helvetische-n-isch es nümme-n-um ds chähre gsi. 163 Wie-n-es Bruuch und Ornig isch, het er eis um ds andere-n-übernoh und het sech gfreut drüber, daß si jitz de d'Schtäcke gäge Gwehr chönne tuusche. Da fragt me ne zletscht no, was me mit de-n-Arräschtante söll mache.
»Combien y en a-t-il?«
»Il y en a trois ou quatre, capitaine.«
»Est-ce que ce sont de vos soldats?«
»Non, capitaine, ce sont des citoyens qui ont été arrêtés hier.«
»Qui est-ce? – Montrez! – Ouvrez!«
Si sy vor der Cachot-Türe-n-acho, wo's erbärmlech g'nüechtelet het. D'Schlüssel rassle, d'Riegel 164 gyre, d'Türe geit uf. Me het no nüt chönne-n-underscheide-n-i der Fyschternis vo däm Loch.
»Sortez,« brüelet der helvetisch Offizier und wott di Gfangene ga ufrüttle. Da erschynt, nid anders als es Gschpänscht – ds Blanche. Vo der Tagheiteri bländet, luegt's z'erscht e-n-Ougeblick schtober dry; aber im nächschte – hanget's dem Fritz Lombach am Hals. Und als Züge plampe der Ludi Bickhard und der Hans Gnägi us der Nachbarzälle füre.
»Hi . . . . . . . . . . « fahrt's dem Houpme dür d' Gurgle-n-uf, aber er het ds meteorologische Sachregischter im Chropf bhalte, und ersch e ganzi Minute nachhär findt er der Ate, für wieder z'rede . »Wie chömet Dir jitz da yne?«
Sobald der erscht Chlupf übere gsi isch, het der Houpme di arme Güggere, die sit geschter am Morge nüt meh i Mage-n-übercho hei, i d'Cantine gfüehrt. Der helvetisch Offizier und der Casärne-Verwalter hei e so dumm verschtändnisvoll derzue g'lachet, daß der Lombach di ganzi Zyt het müesse-n-Ohrfyge-n-i sy Sack abeschtoße.
Es het sech du ergä, daß di drü im Nydeggturm syge-n-abgfasset worde-n-und daß me se zum Platzkommandant gfüehrt heigi. Dä heig natürlech nid Zyt gha, se z'verhöre-n-und heig si du einschtwyle-n-i d'Wachtschtube la bringe. Der Wacht isch es du halt kommoder gsi, se hinder Schloß und Riegel z'setze, und dert het me se-n-im Gschtürm vergässe.
165 Dem Blanche isch es natürlech schteiübel gsi, so daß der Houpme, öb er het welle-n-oder nid, het müesse galant sy und für alles luege. Und di Befreiti het sech mit vollem, chindlechem Vertroue-n-und dankbarem Härz ihrem Retter ergä. Di hülflose Blicke, wo der Houpme-n-uf e Ludi Bickhard gworfe het, het sech ds Blanche als edli Bekümmernis um ihre Zueschtand usgleit.
»Was söll i o mache?« het er geng nume dänkt. Se hei bringe het er nid sälber welle, se schicke wär grob gsi, ihrne Lüte Bscheid mache hätti der Luron häre bracht. Schließlech isch er uf ne Sänfte verfalle-n-und het se halt dür syni Rovereaner la hei trage. Der Epfang daheim het nid de gwöhnleche Verhältnisse-n-etschproche. Der Papa Luron het ganz us freie Schtücke zwo oder drei ächti Freudeträne-n-under syne Schpäck-Ougelieder füre gla, het innigs Beduure mit syr Tochter kund gä und sogar sech anerbotte, mit ere zu de Tante-n-ufe z'gah. Dert isch es anders gsi. D'Nacht isch läng gnueg gsi, für sech z'überlege, wie me wyter wärdi progrediere. Mit Zittere-n-und Zage-n-isch me-n-i d' Schlafschtube gange. Es het e chly dürenänderlet drinne, eau de cologne, Thee, Pfläschterli &c. &c. Züchtigi, wyßi Umhäng hei mit der frivole-n-Ussewält o d'Septämbersunne sorgfältig fern g'halte. Zwüsche de Fänschter e Toilettetisch und dert druffe-n-i milder 166 Dämmerung zwee Hubeschtöck, Fläschli, Druckli, Bändel, Haarnadle, zölligi boucles-Hölzer, und wohlgeborge-n-under mene Papier, e Batterie vo verdächtige Haarwürschtleni.
I der Mitti vo der Schtube-n-e runde Tisch mit nere schtattleche-n-Apothegg druffe. D'Bett komplett verhüllet i grüen und wyß gschtrichlete Betthimmle-n-und dervor, wie Schilderhüsi, breitschpurigi Nachttischli mit gschweifte Bei, di offeni, türlosi Syte wägem Chriegszueschtand no gäge füre gchehrt.
Ds Blanche zieht hübbeli der Umhang vo der Tante Beatrice und güggelet yne. Underem Vorschärm vo nere mächtige Nachthube, wo verschideni Mängel deckt het, blitzt es Paar schtächigi Ouge füre, gräßlech tragisch, und e sorgfältig abtönte Süfzer windet sech ritardando us mene guet undersetzte Hals. Grüehrt het sech keis Glied. Begryfet, wenn me-n-i mene völlige Tragchüssi vo cataplasmes ygfäschet isch, so mueß me sech de schtill ha.
Us em andere Bett hei doch du dem Blanche o Freudeträne-n-etgägeglänzt. Ds régime isch dert o milder gsi: innerlechi tisane-Beder.
Sobald d'Tante Beatrice ds Gfüehl gha het, der Anblick vo ihrem lydende Zueschtand heigi no nid der nötig Effäkt gmacht, het si um ne Saite höcher afah süüfze, und z'letscht het si agfange, ihri Bräschte beschrybe. Galleschteine wie erratischi Blöck 167 hei sech dür ihri Ygweid g'wälzt. D'Galle het uf d'Läbere drückt, d'Läbere-n-uf d'Lunge, d'Lunge-n-uf ds Härz, ds Härz uf e Chropf, der Chropf uf ds Gmüet, und alles isch um ne nuance anders gsi, als bi allne-n-andere Lüte.
Ds Blanche het würklech teilnahmsvoll drygluegt. Aber d'Tante Béatrice ghört es merkwürdigs G'ranggel dür ihre Bettumhang. Si cha sech nid ebha, sech uf d'Syte z'dräje-n-und zwüsche düre z'luege. Und was gseht si? Ihre Brueder sitzt i sym grüentschelige Schlafrock und mit der schpitzige Zipfelchappe-n-uf em Chopf am Fänschter vorne, het sech der Buuch mit beidne Hände, und im Momänt, wo si luegt, isch's us mit syr Haltung und er lachet eifach uflätig y y hä-hä-hä-hä-hä. Wie-n-e Raggete schießt si us ihrne cataplasmes uf: »non, ça c'est trop fort.«
»Mais, je vous ai dit que je n'avais pas envie d'y aller me faire marcher sur les pieds – ä hä-hä-hä-hä.« Mit däm isch der Luron zur Schtube-n-us. Ds Blanche het ihm dörfe dankbar sy, vo wäge-n-er het mit syr Brutalität der Zorn uf sich abglänkt.
Scho chly schwärers Schpil het der Ludi Bickhard gha. Ohni ds Lombachs Fürschprach hätt er gar nümme hei dörfe. Aber der Lombach het ne bi ds Brambärgers usebisse.
168 Drus und dänne-n-isch der Lombach hingäge no nid gsi. Er het sech's no müesse la gfalle, daß ihm ds Blanche bi'm Yzug vo der Schtäckli-Armee het Blueme-n-i ds Chnopfloch gschteckt. Bi där Glägeheit aber het er sech für längi Zyt verabschidet. Er isch mit der Vorhuet am glyche Tag no gäge Murte-n-abmarschiert. 169
VII.
Es Neujahrsässe. Nützlechi Betrachtunge-n-am Chuchitisch. E klassische-n-Usfall und syni Folge. Me seit sech d'Wahrheit.
D'Schtäckli-Armee het d'Helvetiker gjagt und gchlopfet bis i ds Wältschland yne. Aber si hei du müesse-n-erfahre, daß me nume no mit Erloubnis vom Bonaparte het dörfe chriege, und die hei si nid gha. Z'Pätterlinge-n-isch ne der General Rapp begägnet und het e Zedel vo Paris by sech gha, si sölle-n-ufhöre zangge. I der erschte Wuche Wymonet isch er ga Bärn cho regänte-n-und cho säge, i weles Naseloch si d'Pryse dörfe schoppe.
170 So het sech der Winter rüjig agla. Gange-n-isch nid viel. Üsi Lüt hei sech nid viel gseh. Der Houpme Lombach isch zu allerlei militärische Funktione bruucht worde-n-und sälte z'Bärn gsi. Der Ludi Bickhard het rächtschaffe probiert, der Kanonedonner vom 18. Septämber z'vergässe; aber d'Theologie het neue geng e chly drunder g'chlirret und g'chlefelet. Der Papa Luron het vor em Nenjahr emel acht Tag lang Rueh gha vor em Podagra und gfunde, so dörf er wohl d'Yladung vom Herr Brambärger zum Neujahrsdiner anäh. Der Albärli het's gwüßt düre z'drücke, daß me-n-o der Houpme Lombach yglade het. Dä het aber um kei Prys welle-n-anäh, bis daß me-n-ihm du het chönne bybringe, si wäre de sünsch dryzächni. Wär er nid cho, so hätt me de halt der Ludi ga Bollige gschickt ga neujahre, für d'Zahl grad z'mache, und das het du der Lombach doch nid welle verschulde. So het me glücklech ds fatale-n-Omen bodiget und sech synes Läbes gfreut. Wär du näbem Blanche gsässe-n-und ds Gäggels gsi isch, wie no sälte, isch halt üse Lombach gsi. Er het sech wieder einisch mit dem Schicksal g'wüßt abz'finde. Er het gschine, alles Andere vergässe z'ha. Ds Blanche het ihm bi der Glägeheit di verschprocheni tabatière mit nere möhrige Miniaturansicht vo Rychebach bracht, die me gar bewunderet het. Für sys Gärnli grad wyter z'flächte, het ds Blanche bi'm 171 dessert nid lugg gla mit Haselnuß ufmache, bis es e Philippine mit sym Nachbar z'schtand bracht het. Dem Ludi hingäge-n-isch ds Päch vom Tag reserviert gsi. Als Huskaplan het er ds Tischgebätt sölle mache. I aller Uschuld het er sech der Ufgab under-zoge-n-und gseit:
»Där bei Zöllnern du gesässe.
»Und mit Sündern hascht gegässe,«
und so wyters.
Aber grad nam Amen het er der Frou Brambärger am Gsicht chönne-n-abläse, daß si sech weder zu de Zöllner, no zu de Sünder g'rächnet het. Wenn si dem Nenjahrchindli e Wunsch hätti dörfe-n-avertroue, so wär's dä gsi, daß das Jahr se vom Huslehrer befreji, und vermuetlech hätti der Ludi nid viel dergäge gha.
Der Ludi isch frylech nid der einzig gsi, wo Verdruß gha het a däm Neujahrsässe. I der Chuchi usse het ds Chöchi jedi Platte-n-inschpiziert, wo dür ds passe-plat zrück cho isch und mit dem Chammermeitli afah ufbegähre, es söll's doch anders reise mit dem Serviere. Warum es o geng »bi däm dicke Fräßhung« näbe der Frou Brambärger afaji, dä »Schnäderfräß« nähm bi allem d'Nydle-n-obe-n-ab, und ihne, i der Chuchi, blyb »sy armi Tüüri nüt weder Bei und Paschteteböde«. »Ds anger mal tüe mer de uf d'Syte, was mer rette wei.«
172 Mit däm Uswäg isch der guet Geischt vo der Dienerschaft, ds Schüttibäbi, nid yverschtande gsi. Das het mit glückzündtige-n-Ouge Brosme, Gschnäpper und Teigböde verzehrt, wie wenn's luter Läbchueche wär und ds Chöchi derzue no tröschtet, es söll sech nid ergellschtere-n-über die, wo hienide d'Nydle-n-obe-n-ab nähme. Emel ihm syg's grad rächt e chly bös z'ha, es heig sech de o nüt vor sym Härzblatt z'förchte.
»Ah jitz chunsch aber mit dym Härzblatt. Üsereis mueß gfrässe ha,« räägget ds Chöchi. Di Andere hei gschwige; si hei Alli Reschpäckt gha vor em Schüttibäbi und sym »Härzblattbüechli«. Das »Härzblattbüechli« isch es abgriffes, uralts Büechli gsi, wo ds wärtvollscht Inventarschtück vo ds Schütti-Bäbis schtattlecher Näjdrucke bildet het. S' isch z'hinderscht im undere Schublädli vo där bluemete Cartoncommode-n-ufbewahrt worde. Und das wüeschte, alte Büechli, wo vo Schtör zu Schtör mitgreiset isch, het i där Zyt, wo me d'Demüetigung hübscheli wieder het afah vergässe, i mängem Hus gwürkt als d'Schtimm des Predigers i der Wüeschti. Mängs Meitli, mängs Chind, mängi Husfrou, ja sogar jungi Herre, hei sech mit höchnasigem Lächle zum Schütti-Bäbi gsetzt und ihm das Büechli gheusche zum Schnouse.
Und Mängs het ihm's umegä, glachet, der Chopf 173 gschüttlet, isch Andere dervo ga brichte-n-und sech drüber ga luschtig mache-n-und het de derby e Dorn im Härz gha, wo-n-ihm no na viele Jahre weh ta het und bi Einzelne-n-e guete-n-Aderlaß bewürkt het. Ds Schütti-Bäbi het wohl gwüßt, was es a däm Büechli het und isch i däm B'sitz glücklecher gsi als e Chünigin und het jedesalls vor nere Chünigin das vorus gha, daß, wär ihn's g'achtet het, ihn's ufrichtig g'achtet het.
I däm Büechli het's uf der erschte Syte gheisse, jedes Möntschechind tragi i sym Härz es chlyses Schoß und das syg ds Härzblatt. Das wachsi mit dem Möntsch und tüji ne mit der Zyt erdrücke, wenn me nid z'rächter Zyt es Hölzli zwäris uf das Schoß bindi. Aber wenn me das machi, so syg ds Härzblatt i-n-es Chrüz verwandlet, und de chönn's Eim emel für d'Ewigkeit nid fähle, es mögi de wachse, wie-n-es well.
Uf der zwöite Syte-n-isch de d'Uslegnng cho, und da het's gheisse, ds Härzblatt bedüti di natürlechi Neigung und ds Hölzli der G'horsam. Wenn me der G'horsam über d'Neigung bindi, so gäb's es Chrüz, und ds Chrüz machi sälig.
Im Wytere sy de e ganze Huufe Byschpil cho mit Wystümer us der Bibel. Mängs, mängs het dür das Büechli sys »Härzblatt« etdeckt. Ds Schütti-Bäbi sälber het na sym Büechli d'Möntsche 174 gschtudiert und isch derby der tüechtiger Philosoph worde, als zum Byschpil der Herr Brambärger, wo syr Läbtig Lüt na klassische Muschter gsuecht und nie keini gfunde het. Der Ludi Bickhard het doch mängisch im Schtille glachet über ds Glamäntier vom Herr Brambärger, und natürlech isch's ihm nie i Sinn cho, daß di Bewunderung vo de klassische Muschter no wärdi e wüeschte Strich dür sy Rächnung mache. Daß der Herr Brambärger je länger descht meh mit Verachtung uf »d'Pygmäe vo der neue Zyt« abegluegt und sech nah-ti-nah i-n-e-n-olympische Näbel verschtige het, isch ihm scho ufgfalle. Aber wie wyt ne sy Verliebtheit i di alte Schünke no chönnti trybe, het er doch nid g'ahnet.
Der Winter isch läng worde, und no Änds Merz het's e tolli Legi Schnee gä und druuf abe gar es schüzlech's Gflotsch. Ds sältmal het me sech uf em Bouamt no nid müesse hindersinne, für di Arbeitslose z'beschäftige, und der Schnee het me la lige, bis er vo sälber gange-n-isch. So sy d'Sache gschtande, wo ds Herr Brambärgers hei sölle-n-i d'Schoßhalde zügle. D'Frou het ghüület, wo me-n-agfange het. Aber das isch dem Philosoph grad glych gsi. Wo sy Schtube dra cho isch und me sy Fauteuil het welle näh, het me ne z'erscht no müesse drabschpränge. Und nachhär isch er wie-n-es schturms Huehn im Hus umegfahre-n-und het gmeint, vor allem andere müeß 175 me luege, daß syni Büecher a ds Ort chöme. Me het kei Schaft und kei Schublade sölle lääre, sondere-n-Alles zügle, grad wie's da gschtande-n-isch. D' Frou het dem Herr Brambärger aghalte, er söll doch jitz afange-n-usefahre, er gäb ere viel z'gräßlech uf d'Närve. Aber me het ihm no müesse wys mache, er sötti de dusse sy, wenn si mit dene Büecher chöme, sünsch wüß me ja nid, wie-n-er's well ha. Dä Gedanke het ihm du Bei gmacht. Hingäge het er z'erscht no dem Ludi Bickhard so öppis wie-n-e-n-Eid abgnoh, daß er derfür well sorge, daß keis Buech vo sym Plätzli wägchömi.
Als Zügler het me Vater und Suhn Gnägi vom Chilchhöfli agschtellt gha. Der Vater Gnägi isch Sigerischt a der Nydegg gsi; dernäbe het er Fänschter-wösche-n-und der Güllemügger bsorget, Chatze tödt, Hünd gschore-n-und isch überhoupt der Chummer-z'Hülf vo der undere Schtadt gsi. Wo-n-ihm der Ludi seit, me müeß de der Büecherschaft grad, wie-n-er syg, zügle, seit der Vater Gnägi: »Das cha me nid«. Aber der Ludi het nid abgä und mit Hülf vom Hans bi'm Alte düre gsetzt, daß me der Schaft hübscheli legi und de uf nere Leitere zum Fänschter us abelaj. Di Leitere-n-isch agschtellt worde, und der Ludi het unde dranne passet, währed d'Manne dobe mit Byschte-n-und Bärze der Schaft uf d'Fänschtersimse borzet hei.
176 »Das geit nid däwäg,« seit der alt Gnägi, »er isch z'brihte.«
»He wou,« seit der Hans, »mer wei ne-n-uf di schmali Syte schteue.«
Du hei si ne du e Zytlang agluegt, und wo-n-er nid vo sälber wyters welle het, hei si ne du ufgschtellt. Er isch scho halb zum Fänschter us gsi und het no nid gwüßt, öb er sech uf e Rügge-n-oder uf e Buuch lege wott, aber plampet het er emel afange, und i sym Innere-n-isch es läbig worde.
»Halt, halt!« schreit der Ludi, »nid e so! Das chönnti de fähle.«
»He?«
»Nid däwäg! – Leget ne!«
»Wou, wou, es giht scho,« meint der Vater Gnägi. Aber der Hans seit: »Nei, mer wei ne-n-uf e Rügge lege«, und chnorzet dranne.
»Haut, das chunt nid guet,« proteschtiert der Vater, »er chönnt si de uberlege,« und schtoßt uf di anderi Syte, so daß sech di ganzi Klassizität gäge di vorderi Syte-n-i Bewegung gsetzt het. Däm wüsseschaftleche-n-Aprall isch ds Glas i der Türe trotz allem G'schrei vom Ludi nid gwachse gsi. Ds grüensydige-n-Umhängli het wenigschtes e Generalkataschtrophe verhüetet. Aber der Homer het undereinisch g'meint, er erwachi zur Würklechkeit, er syg im trojanische Roß, und es syg höchschti Zyt für use, 177 und – platsch! – ligt er z'Bärn, bis über d'Ohre-n-im fürchterlechschte Gflotsch. Dem Ludi isch der Ate-n-usgange, und er het emel drei Minute lang ds Muul hinde-n-a ufgschperrt, ohni e Ton use z'bringe.
Pratsch! isch der Xenophon näbem Homer gläge. Pralatsch! der Demosthenes i nere Toga vo rotem Safian mit Guldpressung. Patsch! der Aristoteles und Platsch! der Thukydides. Dä het bis a d'Chilche-n-übere gschprützt. Druuf het sech Rom i Bewegnng gsetzt und zwar in corpore.
Mittlerwyl isch der Ludi emel wieder so wyt zur Bsinnung cho, daß er het chönne flueche. Alli Tiernäme het er der Firma Gnägi & fils zuebängglet. Aber der Vater het tröschtet: »'s macht nüt, 's macht nüt, es sy nume d'Büecher.« Dem Hans het's scho meh imponiert. Er wott der parnassische-n-Etladung wehre-n-und schtoßt der Schaft wieder uf di anderi Syte. Der Ludi chunt d'Schtäge-n-uf cho z'flüge-n-und schreit i d'Schtube-n-yne: »Zieht ne z'rück!« Aber es nützt ihm nüt meh; der Vater Gnägi zieht ds lääre Seili zrück und antwortet schtoischer, als es je i sym Läbe der Herr Brambärger z'schtand bracht hätti: »Er isch ubernide.« E Blick dür ds andere Fänschter belehrt der Ludi, daß e großi Schtund i sym Läbe gschlage heig. Der Schaft ligt uf em Buuch i der Chilchgaß.
178 A Gäld und Guet git's sälte-n-es Unglück, wo nid irged Öpper sy Profit dervo het. So het sech o hie Öpper i ds Füüschtli glachet, und das isch d'Frou Brambärger gsi. Si het wohl gwüßt, daß die Gschicht dem Huslehrer wärdi der Hals bräche. Der Herr Brambärger isch bi der Nachricht vo der Kataschtrophe-n-i-n-e Zueschtand verfalle, wo d'Dökter als novum underem Name delirium brambergoclassicum i ihri Büecher ytreit hei. Er het nämlech acht Tag lang nüt meh gässe-n-und nüt meh gredt. Und under Lamäntatione-n-isch er syni verchahrete Klassiker uf ds Bänkli vor em Schnägg ga sunne.
Dem Ludi het me zum unändleche Verdruß vo sym Zögling d'Schtell g'kündet. Us bsunderer Gnad het er no dörfe blybe, bis me-n-e-n-andere Lehrer gfunde heig.
Dä Schlag het üse Kandidat meh uf der Oberflechi troffe. Er isch ihm bsunders wäge de Profässore-n-epfindlech gsi. Daheim het me sit der Abwysung vo der Hamme nümme groß dänkt vo ds Herr Brambärgers, und der Ludi sälber, wo sit dem Gschpräch mit dem Pfarrer Müsli ziemlech flyßig gsi isch, ja sogar e-n-innere Zug zu syr paschtorale Carriere het afah gschpüre, het sech dermit tröschtet, daß er meh oder weniger uschuldig und ender ds Opfer vo-n-ere Schrulle gsi isch. Ds Fatalschte-n-isch 179 gsi, daß er gwüssermaße der Brotchorb verlore het. Me het ihm grate, sech i der Nächi vo der Schtadt na nere Schuelmeischterschtell umz'gseh, die-n-ihm's müglech mache würdi, syni Schtudie-n-a der Hochschuel furtz'setze. Es het sech o Ussicht zeigt z'Ittige zueche z'cho, was bsunders der Muetter yglüüchtet het, will das scho um ne Schritt necher a der Bollige-Chilche gsi isch.
Di schöne Früehligstage het der Ludi no flyßig profitiert, für mit dem Albärli ga z'schpaziere. Ei Tag hei si zu ds Brambärgers Nachbar, zum Kanzler Mutech i der Waldegg, dörfe. Er het ne syni schöne Rüschtunge-n-und anderi Altertümer welle zeige, mit dene der Turm im Schoßhaldehölzli damals isch usgschtattet gsi. Si hei Freud gha a dene-n-interessante Sache, und der Besitzer het mängi Frag gha z'beantworte. Im Louf vom Gschpräch isch der Ludi e-n-Ougeblick dür di offeni Tür uf ds Balkon usegange, und di andere hei's nid g'achtet, daß er plötzlech z'säme zuckt und mit Schtächvogel-Blicke gäge Waldsoum übere luegt. Er het dert es Paar verfolget, wo zuetroulech hi-n-und här g'schpaziert isch.
Wo si sech vom Herr Mutech verabschidet hei, het der Ludi vorgschlage, si welle no chli düre Wald us schpaziere, und der Albärli isch no so gärn cho. »Was gseht Dir o?« fragt der Albärli, wo-n-ihm 180 afange-n-ufgsalle-n-isch, daß sy Lehrer geng der Waldsoum muschteret wie-n-e Jeger. »O, i ha g'meint, i gsej dert Öpper; aber es schynt nüt z'sy.« Si sy du no ume ganze Wald ume gschpaziert, und dem Ludi isch es emel grate, sy Ufregung z'verschtecke, wo-n-er vom Wald us im bosquet vo ds Landorfers di beide bekannte Gschtalte wieder bi-n-e-n-andere gseh het.
Am Abe het der Ludi Erloubnis gheusche für i d'Schtadt und isch zum Houpme Lombach gange. Ds Härz het ihm gchlopfet, vo wäge-n-er het großi Vorsätz gha und isch no nid sicher gsi, öb er im Ougeblick der Muet wärdi ha, dem Fründ, wo-n-ihm im Alter und sünsch schier i allem wyt überläge gsi isch, z'säge, was er dänkt het.
Der Houpme Lombach isch i sym Cabinet gsässe-n-und het am Kaminfüür tubaket. Liecht het er keis gha und o keis azündtet, wo der Ludi ynecho isch. Aber ds Kaminfüür het grad Heiteri gnue gä, für daß der Houpme sym Fründ het chönne-n-agseh, daß er öppis uf em Härz het. Da druuf het o ds Gschpräch düttet, denn viel anders als blaui Rouchwulke-n-isch nid über ihri Läfzge cho, währeddäm si da vor em Kamin gsässe sy. Das wott zwar bi mene Bärner no nüt säge. Si rede mängisch schtundelang e so mitenandere, und es isch ne wohl derby. Viel verdächtiger isch di dünni Underhaltung gsi, wo uf 181 verschiedeni Thema verfalle-n-isch, vo dene weder der Eint no der Ander begriffe het, warum me-n-überhoupt es Wort dra wändet. Der Abe-n-isch verschtriche, und der Ludi hätti scho bald wieder hei sölle-n-und isch sy Lascht no nid los gsi. Er het und het der Rank nid gfunde, und hätt ihm nid der Lombach e Mupf gä mit dem Wunsch, er well jitz de i ds Bett, so wär er gwüß nid abem Schprungbrätt cho. Da nimmt er ändlech e-n-Alouf und platzet use: »Ja, i ha der eigetlech öppis welle säge . . . . .«
»Es het mi neue dunkt, du bührisch a öppisem ume. U de!«
»Aber verschprich mer, daß de mer's nid übel nimmsch.«
»Also, füre mit! Mach vo der!«
»I ha di hütt ume gseh . . . . .«
»Wo?«
»I der Waldegg.«
»He nu. Du hesch mi dänk scho mängisch gseh.«
»I ha der nume welle säge, du söllisch di e chly i-n-acht näh.«
»Isch das alles?«
»Es wär neue gnue, dunkt's mi.«
»Ja, was wottsch eigetlech mit däm?«
»Du wirsch scho wüsse, was i meine.«
»Es geit niemer nüt a, wenn i's guet cha mit Öpperem. Du hesch, dänk, o dyni Inklinatione.«
182 »Bhüetis ja. Aber für d'Wahrheit z'säge: i nime's nid so liecht dermit, wie du. Es dunkt mi, scho us Rücksicht uf dy Fründ Landorfer dörftisch de e chly hinderha.«
»E was wett jitz das däm schade?«
»Ja, ja, lue de nume, so öppis chunt de mängisch lätz, me weiß nid wie. I begryfe-n-überhoupt nid, was de dir derby dänksch.«
»He nüt appartigs.«
»Äbe schynt's nid. Aber und de di Anderi?«
»Weli Anderi?«
»Tue doch nid der glyche!« seit der Ludi und rupft der Lombach a sym Zopf.
»Ach, das isch nüt. Me wird sech öppe no dörfe mit mene Meitschi amüsiere, ohni, daß me's grad mueß hürate.«
»Ja lue, so-n-es Härz isch nid e Balle, wo me cha i allne-n-Egge-n-ume schla.«
»Het si dir öppis gseit?«
»Das isch nid nötig, me gseht ere-n-öppe vo wytem a, daß si schier verzablet na der.«
»Abah, das isch nid so gfährlech.«
»Nid so gfährlech! – Was meinsch eigetlech o? Aber äbe, so geisch du mit de Lüte-n-um. Me weiß kei Schtund, öb me nid e Schtupf überchunt vo der. Du gangglisch geng grad mit allem, was der under d'Finger louft, und wenn der öppis Nätters i Wäg chunt, so isch me nüt meh.«
183 »Da wär doch Eine-n-e Löhl, wenn er's anders miech.«
»Heiteri Ansichte! – Weisch eigetlech, was me vo so Eim seit, was d'Lüt vo der dänke?«
»Chumm mer nid mit de Lüt! D'Lüt sy mir wurscht.«
»Scho rächt, aber i als Fründ ha ds Rächt und d'Pflicht, der d'Wahrheit z'säge. Oder masch das öppe nid verlyde? Das wär de scho-n-es Zeiche, daß öppis lätz isch. I meine's ja guet. I wott di nume warne. Was hesch dervo, wenn de der Frou Landorfer der Hof machsch? Hürate chasch se ja doch nid. Und de wär weiß? Wenn du de alt bisch, so gsehsch de, daß d'nüt hesch. Meinsch du, es well di de no Eini, wenn di ganzi Schtadt weiß, daß du dyr Läbtig a nere Frou nache gloffe bisch; wo der vo Gott und Rächts wäge nid ghört? I cha emel nid begryfe. Du chönntisch eini vo de beschte Parteie mache. Si isch schön und liebeswürdig und het Talänt. Nei weisch, es gschäch der i Bode-n-yne rächt, wenn's si der würd ertrünne. Das isch halt nüt, so uf beidne-n-Achsle z'trage.«
»He z'Donner! Juscht äbe drum wott i nid hürate, will i nid wott uf beidne-n-Achsle trage, will i se nid wott hindergah. Was cha-n-i derfür, daß ig i di Anderi verliebt bi? I wett ja, i wär's nid. I cha nüt derfür. I ha's nid gsuecht. Warum ha-n-i 184 nere denn grad müesse-n-i d'Finger loufe, anno achtenünzgi, wo mer vo Neuenegg hei cho sy? Lue, i wirde-n-albe ganz verruckt, wenn i se gseh.«
»So gang ere doch uswäg!«
»I bi-n-ere-n-öppe scho mängisch uswäg gange. Aber es bhet mi nid. I mueß eifach zue-n-ere. – Äh, i weiß ja wohl, daß i nid sött. Aber was wosch?«
»I ha der's scho mängisch gseit, me mueß sech halt nid la gah, me mueß syni böse Neigunge meischtere.«
»Du hesch guet z'säge, du. – Übriges weisch, du chasch jitz grad dy Portion o ha. Wie gschirrisch du de mit dyne Neigunge? Isch das nid di reini Komedi mit dyr Theologie? – Du tätisch gschyder, dyni Büecher dem Grämpler z'bringe-n-und irgedwo Dienscht z'näh. Du hesch doch nüt anders im Chopf als Trummle-n-und Pfyffe. Und wenn de no derglyche tuesch, es syg der um ds Schtudiere, so bschyssisch eifach dy Muetter und alli Lüt dermit und am Änd no di sälber.«
Di beide Fründe sy mit rote Chöpf vor enandere gschtande-n-und hei d'Tubakpfyfe-n-uf ds Kamingsims gleit gha.
»So chumm mer de hingäge nid,« seit der Ludi. »Weisch, dä Winter ha-n-i gschaffet, und my Muetter bschysse-n-i nid, so wenig als di. Und vo eim, wo 185 nid besser weiß, was sech ghört, als du, la-n-i-mer de nid d'Lätzge mache.«
»Aber i söll mer de vo dir la der Marsch mache, he? I, wo afe meh Pulver gschmöckt ha, als du Schnupf. Überhoupt, lue nume, daß du nid am änd doch no i d'Schtockere-n-ufe muesch. I würd mi nid z'hert ufla.«
»So, da gseht me's wieder. So syt der, dir donners Herrefitzere! So lang me-n-ech chüderlet, isch Alles rächt, da darf me sogar Fründ heisse; aber d'Wahrheit möget der schynt's no geng nid verlyde. – Mira, es git am Änd no ander Lüt uf der Wält. Du cha'sch emel nüt derfür, daß dy Vater di nid het müesse schicke, ga Roßmischt ufläse. Das hätt' i nid gsuecht bi dir, daß du so chönntisch rede.–Dänkde nume-n-a Ludi Bickhard, wenn . . . . .«
Mit dene Worte het der Theolog d'Türfalle-n-ergriffe-n-und het welle ga. Aber der Lombach het ne bi'm Arm packt und gseit:
»Nid so, nid so! – I ha's ja nid so bös gmeint.«
»Ja, item. Gseit isch gseit, und du bisch sünsch o nid dä, wo lang tuet erläse, wie's chönnti gmeint sy.«
»Sitz jitz-no ne Momänt! So wei mer nid usenandere. Lue, i ha der ja gseit, i chöm allimal usem Hüsi, wenn . . . . .«
»Ja nu, da gsehsch jitz grad, wie's chunt, wenn me sech nid meischteret.«
186 »Mer wei jitz no eini schtopfe, blyb jitz no ne-n-Ougeblick,« seit der Houpme Lombach, macht Liecht und reicht no-n-e gueti Fläsche-n-usem Äßschtubeschaft. Wo-n-er d'Gleser uf der Kaminsimse füllt, seit er mit sarkaschtischem Lache zum Ludi: »Du muesch jitz no mit mer aschtoße-n-uf se.« Der Ludi het e chly gäl glachet, und, wo d'Gleser g'chlirret hei, fragt er: »Uf weli eigetlech?« »Afange-n-uf di einti,« lachet der Houpme, »und jitz uf di anderi o no – und jitz no uf beide zsäme!«
Der Ludi het gueti Miene zum böse Schpil gmacht. Er het's weniger liecht gschine z'näh als der Lombach. Däm aber isch bi aller Jovialität, die-n-er zur Schou treit het, vo Schtund a nüt e so lieb gsi wie d'Versetzung vom Ludi us der Schoßhalde ga Bollige. 187
VIII.
Ds Echo vo Trafalgar i der Schuelschtube. Der Ludi gseht nümme heiter und wird umtouft.
Es isch nüt ungschickter, als wenn me-n-amene Möntsch, wo-n-e guete-n-Alouf gnoh het, für sech us em Schländrian use z'arbeite, mit Mißtroue begägnet und ihm syni Vorsätz vernütiget. Wie mänge Schuelmeischter het däwäg im etscheidende Momänt e Schüeler für syr Läbtig vom Damm abegworfe! So het o der Houpme Lombach mit sym Usfall, ohni e-n-Ahnung dervo z'ha, dem guete Schträbe vom Ludi der Läbestrib zerschtört. »Also dä Ydruck mache-n-i de Lüt mit mym Flyß,« het sech der Ludi 188 gseit, »di reini Komedi – di reini Komedi! Das wär sech de frylech nid derwärt.«
I där Schtimmung het er di letschte Tage-n-im Hus vo ds Brambärgers zuebracht, und si het sech underem Abschied vo sym Zögling nid ghobe. Er hätti nid dänkt gha, daß ihn d'Trennung vom Albärli so hert achäm. Aber nadäm er vo sym eltere Fründ e so-n-e chalti douche verwütscht gha het, isch er um so zuegänglecher gsi für d'Ahänglechkeit vo däm viel jüngere. Der Albärli het's erzwängt, daß er der Ludi no het dörfe begleite bis i ds Burdlefhölzli. Und dert, i der Einsamkeit zwüsche de Tanne, het er sech mit Schluchze-n-a sy Lehrer g'chlammeret, so daß dä sälber nassi Ouge-n-übercho het und sech het müesse loswinde. Der Albärli het ob allem Heiloufe lut vor sech ane ghüület und isch zum schtille-n-Erger vo syr Mama der sälb Abe ganz deschperat gsi.
Dem Ludi isch's nid viel besser z'Muet gsi. Nid daß d'Schuelmeischterei ihm so zwider gsi wär. Im Gägeteil, er het sech mit dem Gedanke tröschtet, daß er jitz de chly meh sy eigete Herr und Meischter sygi. Aber er isch halt nid mit sym ganze Härz ga Ittige züglet, sondere di größeri Hälfti dervo het er z'Bärn gla. D'Hochschuel, syni Kamerade, syni Fründe-n-und no mängs Anders het ne dert fescht gha. Im erschte Jahr wär es zwar de no 189 nid übel gange mit der Schuel. D'Sach isch ihm neu gsi, und es het ne luschtig dunkt, di Trybete Chinder – großi und chlyni, Buebe-n-und Meitschi, i ne ganz primitivi Schuelschtube zsämegchäset – mit Wüsseschaft z'fuettere. Si sy-n-ihm aber o gärn z'Schuel gange. D'Gmeindsmanne sy rächt z'fride gsi mit dem Ludi, nume-n-isch im Louf vo däm Jahr e-n-ussergwöhnlech chriegerische Geischt ufcho i der Ittiger-Juged. Z'zytewys isch afange chly wohl viel prüglet und balget worde-n-um ds Schuelhus ume. Und wo me ne du das gschteckt het, so het wahrhaftig di ganzi Schuel Schtreifzüg undernoh, bald gäge Habschtette, bald gäge Bollige, ja sogar über d'Worble gäge-n-Oschtermundige. Einisch hei si de Buebe vom Dokter im Siechehus e Schlacht gliferet, die zwar nid grad Möntscheläbe, aber doch drü Paar Hose gchoschtet het. Churz, es isch e wahri Landplag worde. Ufgfalle-n-isch de Lüte nah-ti-nah, daß d'Chinder e-n-anderi Nomenclatur ygfüehrt hei. D'Worble het bald der Rhyn gheisse, bald der Po, bald sünscht öppis. Der Brügg bi der Wägmühli hei si Pung Darggoleh (pont d'Arcole) gseit, dem Schlupf zwüsche Grauholz und Mannebärg der groß Sankt Bärnhard. Under de Buebe sy Übernäme-n-ufcho, wo niemer begriffe het. Eine het »Nei« gheisse, e-n-Andere »Chläber«, e Dritte »Desex«, e Vierte »Bysechrüz« (Pichegru) und z'gueterletscht 190 isch mene drüber cho, daß si dem Lehrer »Punabarti« säge. Im Winter het es Schneeballeschlachte gä, und ds Chriegsgebrüel het mängisch halbi Tage lang nid welle verschtumme. Eine vo de Gmeindsmanne het etdeckt, daß sogar i de Schuelschtunde no gchrieget wird. Me het uf der Wandtafele Schlachteplän gfunde-n-und Näme, wo ungfähr dene gliche hei, wo sech d'Buebe-n-underenandere gä hei.
D'Buebe sy afange jedesmal dem »Punabarti« bis zum »Pung Darggoleh« etgäge gange, wenn er vo der Schtadt hei cho isch. Und de het er ne de der ganz Schtutz uf müesse-n-erzelle, was es Neus gäbi z'ringsetum. Daheim het me ne de mit Chläpf und Schtrublete-n-i-n-Erinnerung bracht, daß me-n-einschtwyle-n-i der Schwyz, im süeßischte Fride läbi. Zum Glück het's dennzumale no keini Schuelinschpäktere gä, sünsch wär's dem Ludi übel ergange. Und doch isch's ihm mit syr chriegerische Methode viel besser grate als mängem Normal-Methode-Muschter-Schuelmeischter, vo wäge der Ludi het i churzer Zyt ds Härz vo syne Schüeler gwunne gha, z'erscht frylech nume das vo de Buebe, aber wo's d'Buebe hi zieht, da nimmt's d'Meitscheni bald nache, wie d'Blettli i-n-e Brunnenablouf. Und wär ds Härz vo der Juged i der Hand het, isch e Machthaber. Er isch rycher als der Rotschild, denn er het unvergänglechs Guet i syne Hände. Drum mueß er aber 191 o gwüssehafter sy und wird einisch di schwäreri Rächnung abzlege ha, als der Rychscht a Gäld und Guet. Der Ludi het das ganz guet gschpürt und het i de-n-erschte Jahre vo syr Schuelmeischterzyt o Sorg gha zu sym avertrouete Rychtum. Dür d'Chinder het er nah-ti-nah o di Alte gwunne, ja sogar der Pfarrer z'Bollige, so daß dä-n-ihm ändlech i chranke Tage volländs d'Sorg um ds geischtlech Wohl vo der Juged überla het. Das isch es Fescht gsi bi ds Bickhards, wo der Ludi als Hälfer sy Yzug i der Chilche vo Bollige ghalte het. Der früsch chriegerisch Zug vo ds Ludi's Pädagogik het sech o im religiöse-n-Underricht bewährt, und gwüß isch ds sältmal wyt und breit e kei glücklechere Möntsch z'finde gsi als üse Ludi. Wär ne früecher gkennt het, het frylech nüt dranne begriffe. Scho bald nadäm der Ludi sys Ungfell mit de Büecher vom Herr Brambärger gha het, isch bekannt worde, daß der Verträter vom erschte Konsul i der Schwyz, der General und nachmalig Marschall Ney, mit der Eidgenosseschaft e Kapitulation für vier Schwyzerregimänter abgschlosse heig, und Alles isch druuf gschpannet gsi, wenn daß d'Wärbung eröffnet wärdi. Ds sältmal isch es e-n-usgmachti Sach gsi, daß der Ludi ds Schtudium wärd a Nagel hänke, sobald der erscht Wärber z'Bärn uftouchi, bsunders wo-n-ihm du der Houpme Lombach no sy Theologie so vernütiget het.
192 D'Wärbung isch aber verschobe worde, will der Bonaparte d'Lüt no nid nötig gha het.
Ds gröscht Verdienscht um Ludis guete Flug het hingäge sy Muetter gha. Ihres Ideal, der Ludi uf der Chanzle vo Bollige z'erläbe, isch so chreftig gsi, daß si ihre Suhn geng meh äne-n-ume bracht het. Si het ihm d'Ouge-n-ufta über das, was ihm der lieb Gott avertrouet heig. Si und der Gottlieb hei der Ludi geng meh bewunderet wäge sym Yfluß uf d'Schueljuged. Und di Bewunderung het ne de schtutzig g'macht. »Was gseh si eigetlech o a mer?« het er sech z'erscht gfragt. Aber nah-ti-nah het er's begriffe-n-und het o d'Verantwortung afah gschpüre.
Einisch, a mene schöne Tag im Wintermonet, sitzt der Ludi z'sämegchrümmt a sym Schuelpult und schtucket mit dem »Bysechrüz«, wo chly herthölzig ta het im Rächne. Er het ne davorne gha, a der Wandtafele, und di andere Chinder hei mit Chatze-buggle-n-i ihrne verholzete Schuelbänke di ungschickte Divisione vo ihrem Kamerad im Chopf nache grächnet.
»Wie seit me däm, wenn me-n-e größeri Zahl dür ne chlyneri teilt?« fragt der Ludi.
Der »Bysechrüz« het a Bode gluegt, wie wenn er's dert us de-n-Escht und Schpryße chönnt läse. Aber es het ihm nid welle cho.
»Wär weiß es?«
193 D'Meitscheni hei alli d'Händ ufgschtreckt und sy uf d'Tische-n-ufe g'rütscht für necher zueche z'cho. Vo de Buebe het's nume-n-eine gwüßt, und dä het brüelet: »Difesion.«
»Also wie?«
»Difesion« seit der »Bysechrüz« ganz ufgchlepft.
»U de, wenn me-n-ei Zahl vo der andere-n-ab-zellt, wie seit me de däm?«
Jitz macht der »Bysechrüz« ganz es schlau's Gsicht und seit: »E Haub-Brigade.«
Uf das abe-n-isch es schuderhafts Gebrüel usbroche, und si hei dä arm »Bysechrüz« usglachet, bis er ds luter Wasser briegget het. Der Ludi het z'erscht o mitglachet. Aber wo-n-er du sy chlyne Fäldherr so bitterlech gseht briegge, sy-n-ihm di Träne zum Vorwurf worde. Der Duume-n-isch ihm i d'Hand gfalle, daß är d'Schuld sygi a der Begriffsverwirrung, die übriges scho mängisch zum Vorschyn cho isch. Er het ygseh, daß er syne Chinder d'Chöpf schturm gmacht het und daß es höchschti Zyt sygi, di Gschicht e chly anders i d'Finger z'näh. Generäl het's z'Ittige vor der Hand no keini bruucht. Er nimmt der »Bysechrüz« ryti-ryti-Rößli uf ds Chneu und faht mit Ängelsgeduld a, ihm di nötigi Wysheit ytrichtere. Da ghört me-n-uf der Schtraß uffe-n-es Roß atrabe, und im nächschte-n-Ougeblick erschynt über em hölzige Schutzgitter vom nächschte 194 Fänschter e-n-elegant ufzöumte Roßchopf. Natürlech isch es mit der Rächnerei us gsi. Der Ludi het im Ougeblick der Houpme Lombach erchennt, schtellt sys Ryterli ab und schpringt use. Er isch kei Momänt im Zwyfel gsi, daß sy Fründ öppis wichtigs z'brichte heigi. Dä Ydruck het natürlech o di ganzi Schuel gha, das het me-n-a dene dryßig Gsichter gseh, wo sech a d'Fänschter drückt hei. Dene Chinder isch der Lombach scho lang kei frömdi Erschynung meh gsi, und si hei ne gärn gseh, vowäge jedesmal, wenn er bi'm »Schueli« z'Visite gsi isch, so het me nachhär Neuigkeite vom Chrieg z'ghöre-n-übercho. Jedefalls hei si o ihm di füürigi Beschrybung vo der Seeschlacht bi Trafalgar z'verdanke gha, wo ne der Ludi vor zweene Tage-n-als ds allerneuischte zum Beschte gä het. Das mal isch es der Ludi allei agange.
Er isch es paar Schritt wyt näbem Ryter här dür z'Dorf gloffe-n-und het mit Schtuune vernoh, daß d'Wärbung vo dene vier Regimänter im Früehlig eröffnet wärdi und daß der jung Brambärger no dä Winter ga Paris verreisi, für de im Früehlig yz'trätte. Er wärdi dä Winter sibezächni.
Obschon der Ludi das eigetlech scho lang erwartet het, isch ihm der Bricht vom Fründ Lombach wie-n-es Meteor i ds Härz gfalle. Er het afah frägle-n-und dampe, bis ihm Öpper isch cho säge, 195 »er mangleti ga z'luege, di Bursch tüje neue wohl wüescht i der Schuelschtube.«
Ziemlech resigniert het der Ludi sym Fründ gseit: »Ja nu, i bi halt jitze z'Ittige.« Er het nid gschine z'ghöre, daß der Lombach im Abryte brummlet het: »Mer wei de luege, wie lang no.« Wo-n-er gäge ds Schuelhus zrückschpringt, tönt ihm scho vo Wytem e wahre Hölleschpektakel etgäge. »Aha,« het er dänkt, »da wird aber eis gchrieget.« Das mal het ihm aber doch der Anblick vo der Schuelschtube schier der Ate gnoh. Me het nämlech Trafalgar ufgfüehrt, und was öppe-n-überhitzti Phantasie a Schräcke vom Seechrieg cha ersinne, das isch hie anschoulech gmacht worde. Uf ds Ludis Pult obe het Eine-n-i eis Loch yne brüelet: »Seh Buebe, es söu e-n-iedere sy Ma schteue, potz Ängiland!« Dä het d'Rolle vom Nelson gä und isch bumbardiert worde mit Büecher, Chrydebitze, Holzböde-n-und anderem schwärem Gschütz. Sämtlechi Schuelbänk hei Chriegsschiff vorgschtellt, uf dene d'Bsatzung sech mit unerhörter Tapferkeit prüglet het. Eis dervo – es het »d'Santissima Trinidad« sölle vorschtelle-n-und isch vo luter Meitscheni bemannt gsi – het scho gkänteret gha, und d'Besatzung het sech uf de hölzige Woge vom Schtubebode-n-i de Tinteschwettine-n-umegwälzt. Ds Schärmemüllers Liseli isch under syr Fregatte gläge, het us mene tolle Hick i der Chopfschwarte Bluet zur Tinte 196 gschüttet und mordismo gschroue, will es sys Chitteli vercharet chet. Aber es het Niemer Zyt gha z'lose. Ds Pintewirts Änni isch im Rettungsboot – Ludi's Schpeumuetli – gsässe, und eine vo de Buebe het's e de Füeß i der ganze Schtube-n-ume gschrisse. Für e Pulverdampf isch e Schtoub ufgwirblet gsi, daß me schier d'Tagesheiteri nümme gseh het. Di Kämpfende hei no lang nid g'merkt, daß der Schuelmeischter wieder i der Schtube-n-isch. Erscht wo-n-er der »Nelson« über Bord gschlängget het, het's afah lugge, und ändlech het er se wieder möge baschge. Der Ludi het du natürlech e vielsytigi Tätigkeit müesse-n-etfalte, für alle Schade wieder guet z'mache, z'erscht am Pärsonal, hie chläpfe, schtruble, ohre-n-und brätsche, dert wäsche-n-und tröschte: »heile, heile Säge, drei Tag Räge, drei Tag Schnee, tuet dem Meiteli nümme weh.« Nachhär het me d'Chriegsschiff wieder ufgschtellt und se-n-ihrer friedleche Beschtimmung zrück gä. Z'letscht het me d'Meereswoge mit würklechem, nassem Wasser und Suurchleesalz wieder zu »Kulturbode« gmacht z'erschtarre. Na nere zünftige Schtrafpredigt het der Ludi syni Zöglinge hei gschickt. D'Trafalgarfyr het i verschiedene Privathüser ihri Furtsetzung gfunde. D'Müetter hei nämlech ihrne glorios yziehende Seehelde d'Hose-n-abe gla und ne schtatt mit Schämpis mit Pumpis ufgwartet. Der Ludi het für guet 197 gfunde, ds Liseli sälber hei z'bringe, vo wäge der Schärmemüller het scho lang nümme Freud gha a der schpartanische Methode vom Ludi. Der Epfang isch o dernah gsi. Ds Liselis Vatter het dem Ludi so schuderhaft wüescht gseit, daß sys verwundete Töchlerli vor Beduure mit dem Schuelmeischter erscht rächt het afah briegge. Der sälb Abe het der Ludi mänge-n-Ydruck gha z'verwärche. D'Nachricht vom junge Brambärger, di böse Frücht vo syr Erziehungsmethode, d'Usputzete vom Schärmemüller. Und i de nächschte Wuche-n-isch no mängs derzue cho. Der Pfarrer vo Bollige, wo vo syne Fänschter us mängisch gnue het chönne beobachte, mit weler Ahänglechkeit sech d'Underwysigschinder a Ludi zueche drückt hei, isch vor Chyb und Nyd gsund und gsünder worde und het der Tag nid chönne-n-erwarte, wo-n-er ds Leitseil wieder chönni sälber i d'Finger näh. Einschtwyle het er der Hälfer-Schuelmeischter mit räße Bemerkunge regaliert.
I der Schuel sälber het der Ludi bald gnue afah merke, daß der Versuech mit nere neue Methode bi dene Chinder, wo-n-er sälber verzoge-n-und ergellschteret gha het, nid het welle zieh, und so het er na-n-es paar guete, aber ziemlech fruchtlose-n-Alöuf agfange geng nach em ougeblickleche Bedürfnis verfahre, bald hüscht und bald hott. Derby sy-n-ihm d'Chinder uhirtig worde, und är het d'Geduld und 198 d'Freud verlore. Und sobald ihm d'Chinder daheim nümme so z'bescht gredt hei und o weniger gärn meh i d'Schuel gange sy, hei d'Bure-n-o ds Grönkte-n-im Chemi nümme rächt welle sinde, d'Hüehner hei angäblech weniger meh gleit und d'Milch het schlächt sölle-n-usgä, so daß sech der Ludi öfter als fruecher bi syr Muetter het müesse zueche la. Dert isch neue-n-o öppis e chly anders worde. Der Gottlieb het schynt's i der Gmeind ume-n-allerlei ghöre lüte, und under däm, was ihm zuetreit worde-n-isch, het sy Bewunderung für e Ludi afah abnäh, was dä wohl het möge merke.
So het sech langsam und sicher der Himmel zu Ludi's Höupte-n-überzoge, und der Verleider isch über ihn cho wie ds Nachtgwülk.
D'Mama Brambärger het's gwüßt z'dräje, daß d'Abreis vo ihrem Suhn usegschobe worde-n-isch bis über ds Neujahr. Aber jitz het's ihm grückt. Di drei Fründe sy no einisch zwüsche Wiehnachte-n-und Neujahr am Kaminfüür vom Houpme Lombach z'sämecho. Und jitz wei mer se no einisch aluege, bevor ihres Chleeblatt verrisse wird.
Der Lombach isch uf der Holzchischte näbem Kamin gsässe-n-und het syni gschtiflete Bei schtäckegrad vo sech gschtreckt und mit de Schporreredli am Bode g'chrauet. Der lingg Ellboge het er uf ds Kamingsims gschtützt und der Chopf i d'Hand gleit gha. 199 Syni Blicke sy de Tubakwülkli nache gange. Zwüsche de schtarke Finger vo syr lingge Hand düre het ds Cherzeliecht vereinzelti wyßi Haar i sym dunkle Schopf verrate, und wenn er sech bewegt het, sy syni herte Züg i scharfe Schätte zum Vorschyn cho, und mängisch het ds Liecht wie Funke i syne schtahlgraue-n-Ouge refläktiert. Der Ludi, wo der gröscht under dene Drei gsi isch, aber viel weniger schön proportioniert als der Lombach, het i mene Fauteuil vis-à-vis vom Kamin der Füürschyn us sym Vollmondgsicht la flimmere, währed er mit syne dunkle-n-Ouge dür d'Flamme düre-n-uf di pächschwarzi Rückwand vom Kamin gschtieret het, ohni z'grächtem uf das z'lose, was di beide-n-Andere z'säme gredt hei. I der einte Hand het er es Numero vom »Moniteur« gha, wo détails bracht het über d'Schlacht vo Austerlitz, übermüetigs, französisches Gfasel. Der jung Brambärger, schlank und schmächtig, mit mene Meitschigsicht voll Zuekunftströum, isch dernäbe gschtande-n-und het der Rouch us Ludis Pfyfe-n-i sy fyni Adlernase-n-ufgsoge.
Si hätte sech mängs no gha z'säge, di Drei, und doch hei si nid grad viel gschwätzt. Ihres Gschpräch isch es Echo gsi vo de Chriegsnachrichte-n-und ihri Gedanke-n-es verworres Gschpinnscht vo zuekünftige Waffetate. Am wenigschte het sech der Lombach derby dänkt, und doch isch er dä gsi, wo am 200 marschfertigschte-n-usgseh het. Der Ludi het sech dür di füür-zitterigi Luft düre-n-uf di schwarzi Kaminwand Schlachtebilder gmalet und het sech schier nümme gschpürt i syne Tröume, und derby isch er so fescht und vierschrötig i sym Fauteuil ghocket, daß es eim dunkt het, me müeßt ne mit Schprängpulver uselüpfe.
Dem Brambärger sy's Schicksal isch etschiede gsi; bi'm Lombach isch me gwahnet gsi, bis zwo Minute vor mene Houptschtreich nüt chönne-n-us ihm use z'bringe. Hingäge der Ludi het weniger dür syni platte Züg, als dür sy's ganze Benäh verrate, daß es ne schier verdräit het, zwüsche dene beide Soldate-n-inne. Und wie het's erscht rächt gschtürmt und g'wüetet i syne Gedanke, wo-n-er nam Abschied vo sym liebe, ehmalige Schüeler dür di verschneiti Bolliger-Allee usegschtampfet isch. So müehsälig es dasmal mit de Beine gange-n-isch, so churz sy-n-ihm di länge Boumreihe vorcho, und ender als ihm rächt gsi isch, het der Chilchsturm uf ihn abegluegt und ne-n-agschwige. »Söll i ächt? – Söll i nid?« isch es di ganzi Nacht i sym Chopf uf und nider gange. – Ja, was eigetlech? He, zur Muetter, nere's ga säge. Aber es het ihm grusam gchoschtet, zur Muetter z'gah.
Z'morndrisch gäge-n-Abe het er sech ufgmacht und isch zur Muetter. Si isch i ihrer heimelige, täflete 201 Schtube gsässe, näbem turmhöche Bett, und het gschpunne. Uf em Ofetritt hinde-n-isch der Gottlieb zwüsche de-n-ufghänkte, nasse Chleider gsässe-n-und het sech la brate.
Der Ludi isch zur Muetter ga sitze-n-und het a sym Anlige-n-afah umedräje, het gjammeret über di böse Müüler vo de Lüt, über d'Schuel, über e Pfarrer; aber wyter isch er nid cho. Scho nume der Blick vo der Muetter het ne gschweigget. Und erscht, was si-n-ihm du no gseit het!
Är heig sech das alles sälber ybrochet. Er wäri afe-n-alt gnue für yz'gseh, daß eine, wo us Chinder sötti Lüt mache, nid geng mit ne dörf ganggle. Das syg öppe nid z'verwundere, daß es settigs heiligs Amt e chly herti Arbeit choschti. Är söll nume dänke, mit wäm er z'rächne heig. Seje gang's ja de nüt meh a. Aber mit Däm, wo Himmel und Ärde regieri, wett si nid uneis wärde. Är söll doch nume läse, wie's däm ergange syg, wo sys Pfund vergrabe heig. Vo de Lehrer und dene, wo anderi zur Grächtigkeit wyse, heißi's ja, si wärde lüüchte, wie des Himmels Glanz.
»Nei, nei, my liebe Suhn,« het si z'letscht gseit und ihri magere Finger i-n-enandere gfaltet, »bhüet di der lieb Vatter im Himmel dervor, daß du je i dym Läbe sy Gnad verachtisch! Du muesch jitz einisch sälber fescht wärde, du Chind Gottes. Was wottsch de, wenn i einisch nümme bi?«
202 Der Ludi het sech über sy Verirrung afah schäme und het zur Muetter, göb er gange-n-isch, gseit: »Gäll, Muetterli, häb's nid ungärn, daß i albe zue der chume, wenn i nümme rächt wyter weiß. Bhüet di Gvtt!«
Uf das abe het der Ludi wieder chönne schlafe, wie-n-e Hüeterbueb.
Nam Neujahr isch der Schuelmeischter so wenig als müglech i d'Schtadt gange, für emel ja sy Phantasie nid neuer Befruchtung mit Schießpulver usz'setze. Alli Tag het er sech vorgha, daß me-n-am Pflueg nid hintertsi luege dörf. Aber myn Troscht doch o, wie het dä Pflueg ggyret und gharzet! Es isch eifach gar nümme ds Glyche gsi mit der Schuel, wie vorhär. Und der Ludi het's dem Pfarrer müesse gloube, öb er het welle-n-oder nid, daß mit der Juged vo Ittige nid ab Fläck z'cho sygi. Der Pfarrer het d'Underwysig wieder sälber übernoh und het bald gnue gmerkt, daß er gäge-n-e böse Luft het müesse ruedere. Er het der Ludi mit de bitterschte Vorwürfe-n-überhüüft. Ja er het sech einisch i der Ungeduld so wyt la gah, daß er däm arme Kärli a Chopf bängglet het, er heigi ds Seeleheil vo mehrere Chinder uf em Gwüsse.
Was der Früehlig dem Pfarrer umegä het, d' Gsundheit, het er ds Ludi's Muetter gnoh. Si het afah chrächele, und ändlech het si sech müesse-n-ergä 203 und i ds Bett lige. Und vo denn ewäg het's ere-n-erscht rächt böset, vowäge ds Lige-n-isch für ne-n-alti Wärchadere der Tod. Der Ludi het ere nid dörfe ga sys Leid uf ds Dachbett uschrame, und sünscht het er neue Niemer gha, wo-n-ihm mit Härz glost hätti. Dem Fründ Lombach het er sys Leid natürlech nid chönne chlage. Sy Antwort het er zum vorus gchennt und het o gwüßt, daß er sym Rat nid mit guetem Gwüsse dörfti folge. So isch er z'ringsetum abgschnitte-n-und uf sech sälber agwife gsi. Schtatt jitze z'dänke, der lieb Gott well ne-n-e chly la zue sech sälber cho und ne sälber mache z'dänke, het er agfange sich sälber beduure-n-und het nüt meh welle verschtah.
I der truurige Verfassung isch der Ludi gsi, wo me-n-ihm isch cho säge, es gang mit syr Muetter z'Änd.
Und si isch gschtorbe, und der Ludi isch zrückblibe mit dem Gfüehl, er heig syr Muetter gägenüber nid erfüllt, was er sölle hätti. O, was het das für bitteri Schtunde gä! Wär jitz Öpper cho und hätt ihm i ds weiche Gmüet yne gredt, so hätti's gwüß no chönne guet wärde mit ihm. Aber d'Lüt sy nume so um ihn umegschtriche mit schöne Sätz und truurige-n-Ouge. Ds Leid um ne Muetter isch de Meischte z'schwär vorcho, als daß si öppis hätte gwagt z'rede-n-und z'tröschte. Zu Allem isch es jitz 204 dem Schuelmeischter no vorcho, wie wenn der Lombach doch rächt gha hätti, wo-n-er ihm sys Schtudium vernütiget het. »S'isch wahr,« het er sech gseit, »da isch me Theolog und schteit uf der Schwelle zum Pfarramt und isch nid emal im Schtand gsi, a nere Muetter i der letschte Not öppe-n-e chly geischtleche Troscht z'verschaffe.« Er het halt gschpürt gha, wie groß und übermächtig di ächti Härzesfrömmigkeit vo der Muetter syr theoretische Heilsverchündigung gägenübergschtande-n-isch. Er het ere grad chönne-n-us der Bibel vorläse, aber zu däm het's ja kei Glehrte bruucht.
Sobald di erschte-n-üssere Veränderunge-n-im verwaiste Hus übere gsi sy, isch der Gottlieb syr Arbeit nache gange. Der Ludi aber isch zwüsche der Schuelzyt mängisch schtundelang uf e Chilchhof ga sitze-n-und het sym Jammer nache gschtuunet.
Der Merze het sunnigi Tage bracht, und d'Chinder hei a der Halde-n-under der Chilchhofmuure Veieli gsuecht. Da geit emel o einisch ds Schärmemüllers Liseli, es sibejährigs, luschtigs Meiteli, mit sym Veielibüscheli übere Chilchhof hei und gseht richtig der Schuelmeischter vor der Chilche-n-a der Muure sitze mit dem Chopf schier zwüsche de Chneue. Das het das Chind furchtbar kurios dunkt, daß der Schuelmeischter so dasitzi und vor sech ane brieggi. Es het gwüßt, daß ihm d'Muetter gschtorbe-n-isch, 205 und der Ludi het ihn's schuderhaft duuret. Es hätt ihm gärn öppis z'lieb ta, aber es het nid gwüßt, was säge-n-und het sech nid trouet, ne-n-az'rede. Es isch lang da gschtande, i der einte Hand syni Veieli, mit der andere het's a syne Läszge g'niffelet. Ändlech geit's uf e Schuelmeischter zue, luegt ne mit große Boll-Ouge voll chindlechem Erbarme-n-a und schtreckt ihm, ohni e Lut vo sech z'gä, sys Veielibüscheli etgäge. Er het's lang nid gmerkt; aber ändlech luegt er uf und gseht sys Liseli. Er het's zuechezoge-n-und ihm grüsli danket.
Das isch nid ds Einzige gsi, wora-n-er hätti chönne merke, daß no Öpper es Oug uf ne heigi. Aber er het so tief i sech yne bohret gha, daß er nümme gmerkt het, wär hinder Blueme-n-und Suuneschyn schteckt. Und wenn z'Nacht d'Schtärne g'glitzeret hei, wie wenn si-n-ihm wette säge: »Lue doch, wie mer schprätzle-n-und schyne, daß d'emel o no e chly Heiteri gsejisch,« so het er halt nüt gseh. Der Ludi Bickhard het nümme-n-ufe gluegt.
Ei Morge-n-isch er wieder ga Bärn uf d'Hochschuel, und er het im Sinn gha, nachhär villicht no zum Pfarrer Müsli z'gah. Schtatt grad z'gah, schländeret er du z'erscht mit mene Brueder Schtudio d'Chilchgaß ab. Und was gseh si? Im Plainpied vo ds Brambärgers Hus isch ds Wärbbüreau für di französische Schwyzerregimänter ufgschlage. Under 206 der Hustür schteit e martialische Kärli, e-n-Underoffizier i der prachtvolle rote Grenadier-Uniform. Dä het der Schnouz gschtriche-n-und sech la bewundere. Di beide Schtudänte hei gäge Chilchhof abboge, währed der Underoffizier i ds Büreau yne rüeft: »Voilà un beau gaillard, capitaine.« Es isch aber o grad gsi, wie wenn di Lüt mit ihrne chupferige Nase schmöckte, wo öppis z'mache wäri. Di Schtudänte sy no nid lang hi-n-und här gschpaziert gsi, so chunt der Wärbhoupme dahär, zierlech und glatt, het sy Näbelschpalter glüpft und mit dene junge Lüt luschtig afah brichte, z'erscht nume vom Wätter, vo Amsle-n-und Schpatze. Nachhär het er ne gseit, si sölle de nid öppe meine, er well se fische, bhüetis nei. – Und am Namittag isch der Ludi mit mene Bumberuusch ga Bollige-n-use-n-und het i syr Schtube-n-es Papier us em Sack zoge-n-und het's i sym Dusel, weiß kei Möntsch wie mängisch, gläse-n-und z'sämegleit und wieder ufta.
Obe drüber het's gheisse: Armée française. Ier Régiment Suisse etc. etc. Recrue: Bicard Louis, étudiant, de Bolligue, Canton de Berne..... etc.
Ja, da isch es gschtande, daß der Ludi uf sächs Jahr kapituliert heigi. Wär dem Marschbefähl nid folgi, wärdi als Deserteur behandlet.
Dür sy Wynäbel düre-n-isch's dem Rekrut vorcho, wie wenn er öppis chuedumms gmacht hätti. 207 Das isch es nätts Erwache gsi am andere Morge. Hindertsi het er nid welle, aber er het's o Niemerem dörfe säge. So isch er würklech, nadäm er hübscheli sys Erb so guet wie müglech liquidiert gha het – d'Houptsach het er natürlech dem Gottlieb müesse-n-überla – am Tag vor der Ymuschterig, bi Nacht und Näbel verschwunde. Und wo d'Schuelchinder am sibni agrückt si, isch niene kei Schuelmeischter meh gsi z'finde. I der glyche Casärne, wo-n-er vor vier Jahre mit dem Hans Gnägi isch ygschperrt gsi, isch er afangs April 1806 wieder mit sym damalige Gfährte-n-ygrückt und ygchleidet worde. Aber da isch nüt gsi vo rote Fräck und Epaulettes, sondere-n-i graublaui, längi Chittle – sarreaux het me ne gseit – sy si ytogglet worde. Uf e Chopf hei si e wüeschti Polischappe-n-übercho und uf e Buggel e bruun und wyß tschäggete Tornischter.
Bi'm Appäll het der Ludi e Versuech gmacht, sy Name-n-i der Wärbkontrolle la z'berichtige. »I heiße de Bickhard,« het er dem sergeant-major gseit, »nid Bicard, i bi kei Jud.«
»Blas mer d'Fädere-n-i d'Schueh,« het dä g'antwortet, »das chunt uid druuf a. Du bisch jitz ds Numero Sibenesächzgi. Gring uf! Buuch hingere!« Der Ludi het für guet gfunde, der Buuch yz'zieh, bevor dem sergeant-major sy Fuuscht dem Alignement nacheghulfe het. Jitz het er gwüßt, daß e-n-andere Meischter isch.
208 Zum Glück het der Hans Gnägi ds Numero sächsesächzgi gha, so daß si bi Tag und uf em Schtrousack näbenandere blibe sy. Acht Tag druuf isch ds Numero Sibenesächzgi mit es paar Hundert andere Numero hinderem Tambour – räbedi, räbedi, rautschitschi – dür ds Aarbärgertor ufe marschiert, i-n-e-n-anderi Wält. 209
IX.
Der Ruedi Landorfer nimmt e Pischtole-n-i Sack. Der Luron lat sys Härzblatt schieße, und der Lombach geit i ds Garn. Wichtigi Briefe.
Währed der ganze Zyt, wo sech der Ludi z'Ittige mit syr Juged und mit syne Widersacher a Lyb und Seel umebalget het, isch es dem Houpme Lombach wohl gsi, wie dem Vogel im Hanfsame. Es het ihm niene-n-öpper dry gredt, und er het sech chönne-n-usläbe, ganz na syr Härzesluscht. Es bsunders Verdienscht da dranne hei unzwyfelhaft di beide Tante Hackbrätt gha. Sobald si di gröbschte Folge vo ihrem Fäldzug uf e Löuferplatz überschtande gha hei, sy si mit allem Raffinement, desse-n-e chittigi, 210 alti Jumpfere fähig isch, uf ihres Brüederli los und hei-n-ihm der Ringge-n-azoge, daß es nümme schön isch gsi. Er het z'zytewys ganz ärnschti Hüratsgedanke-n-erwoge. Da-n-er aber kei Garantie derfür gfunde het, daß de nid zum Ringge no-n-e Muulchratte chömi, het er di Hüratsplän nume-n-als Vogelschüüchi useghänkt. Aber schier no böser als dem Luron isch es dem Blanche ergange. Me het d'Ereignis vom Schtäcklichrieg nid so gschwind chönne vergässe-n-und alles agwändet, für z'verhüete, daß ds Blanche wyteri avances machi. Dem Houpme Lombach isch das natürlech no so rächt gsi. Er isch syne militärische Pflichte-n-und Liebhabereie nachegange-n-und het zwüsche-n-yne der schöne Frou Landorfer der Hof gmacht, ohni sech viel derby z'dänke. Es isch ihm gar nid i Sinn cho, daß z'letscht und am Änd o hie ds Tröpfli chönnti es Loch dür e Schtei bohre. Was i anderer Lüt Härz vor sech gange-n-isch, het dem Houpme Lombach nid gschwind Chummer gmacht. »Da chäm me wyt, wenn me no ander Lüte-n-ihri Skruple wetti ga goume«, het er glägetlech gseit. So het er aber o nid g'merkt, was sech i ander Lüte Härz im Schtille grüschtet het, und wenn ihm öppe-n-e wohlgsinnete Fründ d'Nase het probiert druuf z'schtooße, so het er nüt welle gloube. »Ja, dä wohl oder die wohl!« het's gheisse, und er isch wyter i ds Läbe-n-yne gschtürmt, wie-n-e-Jeger 211 dür ds Gschtrüpp. Was nid nahgit, chlepft me halt ab. –
Der Ruedi Landorfer het sit nere gwüsse Zyt ds Gfüehl gha, mit syr Frou syg öppis nid, wie-n-es sötti. Derglyche ta het er aber nüt, vowäge-n-er het i sy Frou es Vertroue gha, das sech nid liecht het la erschüttere, und de het er doch ender zu dene Lüte ghört, die so lang, wie nume müglech, d'Hand vor d'Ouge hei, wenn öppis im Azug isch, wo-n-es unagnähms Ygryfe forderet. D'Frou Elisabeth isch schtiller worde-n-und het viel meh gschtuunet als früecher. Und wenn me se gfragt het, was si sinni, so het si geng nume so mit dem üßerschte Rand vo de Läfzge Bscheid gä; me het's völlig chönne gryfe, daß ds Härz nid derby isch. Zwüsche-n-yne, i schtille Schtunde, het's ganz ungwahneti Zärtlechkeitsusbrüch gä, die dem Ruedi schier uheimelig vorcho sy.
Einisch – si sy im Schpätherbscht a mene-n-Abe lang uf der Terrasse-n-überem Peristyle gsässe-n-und hei nid juscht viel gredt z'säme – gseht der Ruedi, daß sy Frou rötlechi Ougelieder het und daß die Ouge sech fülle, und plötzlech löst sech e großi Träne-n-ab, und bald druuf faht si afah schluchze.
»Was hesch jitz?« fragt er, ohni e-n-Antwort z'übercho.
Da rückt er necher zueche: »Säg mer, was hesch?«
Wieder het si keis Wort füre bracht, aber 212 plötzlech umarmet si ne mit nere Lydeschaft, die dem Ruedi no ganz frömd gsi isch. Und si het ne nümme welle losla. Alli syni Versueche, wyter z'frage, het si-n-ihm mit Müntscheni abgschnitte. Er het aber o nid wyter insischtiert. Errate het er ja sünscht, wo's fählt, und er het der fescht Etschluß gfasset, der Gschicht es Änd z'mache. Daß me mit dem Houpme Lombach meh als nume dütlech müeß rede, het niemer besser gwüßt, als der Ruedi Landorfer, wo mit ihm ufgwachse-n-isch. Am andere Morge, scho bi Zyte, isch er zum Fründ Lombach gange-n-und, ohni längi Schnäggetänz ufz'füehre, mit sym Verdruß usegrückt.
»I ha bis jitz no nie Grund gha, a der Ufrichtigkeit vo dyr Fründschaft z'zwyfle«, het er agfange, und derby het er sym Fründ i d'Ouge gluegt, daß er het chönne merke, öb's ihm um ds Gschpasse syg oder nid. Aber einewäg probiert der Lombach, der Handel i ds Lächerleche-n-abz'leite-n-und seit: »Herrjere, wie fyrlech!«
»Ja, es isch mer ärnscht,« fahrt der Ruedi furt, »und daß di niemer drüber bruucht z'brichte, was me-n-a mene Fründ schuldig isch, weiß i o.«
»Hoffetlech.«
»Aber jitz wott i einisch wüsse, was du der eigetlech e so dänksch, wenn du myr Frou der Hof machsch, und was überhoupt zwüsche-n-euch beidne vor sech gange-n-isch.«
213 »He nüt, glatt nüt. Mer gseh enandere gärn und hei gueti Fründschaft, das isch alles.«
»Guet, i will's anäh. Aber, weisch, du machsch mer se-n-unglücklech.«
»Wieso?«
»Das wei mer nid erläse, wieso. Du wirsch der das so guet chönne-n-erkläre, wie-n-i.«
»Ja und de? I cha doch gwüß nüt derfür.«
»Nüt derfür? Wohl äbe channsch. I verlange jitz eis für alli mal vo der, daß de se i Rueh lajisch. Es isch mer leid gnue, daß i däwäg mueß cho; aber du wirsch sälber begryfe, daß das nümme so cha wyter gah.«
»Ah, du verbietisch mer also ds Hus?«
»Ja, und ds ganze Guet.« –
»Lasch de Verbot ufnagle?«
»Du channsch es jitz näh, wie de witt. Entweder bisch de my Fründ und weisch als aschtändige Möntsch, was de mer schuldig bisch, oder de müeße mer halt di Sach uf Soldatemanier ustrage.« Mit dene Worte zieht der Ruedi e schön ygleiti Füürschteipischtole-n-us em Sack und het se mit fragende Blicke dem Lombach under d'Nase.
»Da wärisch du e verlorene Ma. Tue nume dys Pischtöli dänne, Ruedi.«
»Ja, 's isch mer ärnscht. Entweder oder?«
»Hör doch uf! Das isch ja dumms Züüg. – 214 Du wirsch mer doch e kei Schlächtigkeit ga zuetroue.«
»Nei, aber du machsch my Frou unglücklech.«
»I gseh zwar nid y, warum i se söll unglücklech mache; aber i wott das nid. Wenn du das würklech gloubsch, so isch es gschyder, i ziej mi z'rück vo-n-ech. Wenn me doch nid ohni Argwohn cha uf mene guete Fueß schtah mitenandere. Aber truurig isch es.«
»Es isch mer leid, daß es e so mueß sy. Wenn öpper nüt derfür cha, so bi-n-is. Verschprich'sch mer, daß de se-n-i Rueh lasch?«
»Ja, i wirde-n-ech i Rueh la,« seit der Houpme Lombach mit fyschterem Gsicht und git dem Ruedi d'Hand.
Dä Verzicht isch der Houpme Lombach so schwär acho, daß er der ganz Winter düre mit sech gkämpft het, öb er nid im Früehlig i-n-es Regimänt well yträtte. Aber er het sech anno achtenünzgi vorgnoh, er well nie meh under Frankrych diene, und drum het er di Glüscht dem Ludi überla. Ohni sys Ideal i der hindere Schoßhalde-n-isch dem Lombach ds Läbe schuderhaft längwylig vorcho. Wenn me ne hie und da e chly guslet und dra gmahnet het, daß er de eigetlech no öpper anderem der Hof gmacht heigi, so isch er geng usgwyche-n-und mängisch o toub worde. Erscht, wo-n-er dür Grobheit de 215 Lüte-n-abgwöhnt gha het, ne-n-a d'Erläbnis mit der Jumpfer Hackbrätt z'mahne, het er z'grächtem wieder a ds Blanche afah dänke. Zwar hei ne di Einte welle-n-abschrecke-n-und hei-n-ihm gseit, er sygi bi ds Hackbrätts ganz i Ungnade gfalle. Aber mit däm het me nume sy Widerschpruch ufguslet, und är het nie öppis anders dänkt, als, wenn's ihm de drum z'tüe wäri, so bruuchti er nume grad ga ynez'hocke. Vo syr Unwiderschtehlechkeit isch er geng no fescht überzügt gsi, und drum het's ihm niene-n-angscht gmacht.
Übriges isch ds Blanche dür di politische-n-Ereignis e chly über ds Burgereziel usegrückt worde. Nadäm nämlech di beide Tante dem Luron ds Läbe mit ihrer Regiererei scho komplet verleidet gha hei, chunt du no d'Continäntalschperri derzue. Z'erscht het me drüber glachet. Aber wo du d'Pryse vo allne Kolonialware gschtige-n-und gschtige sy und me z'letscht afe jedes Zuckerbitzli i Sydepapier ygwigglet het, het der Luron gfunde, däwäg heig ds Läbe gar kei höchere Zwäck meh. Und nadäm er z'erscht dem Napoleon zuegjublet het, als dem Erlöser vo der Canaille, hätt' er ne jitzt am liebschte-n-ungschpitzt i Bode-n-yne gschlage. Der Continäntalschperri isch nid guet gsi z'ertrünne, bsunders, menn me nid gärn uf wyti Reise gange-n-isch. Für aber doch sy Position um öppis z'erliechtere, het der Luron bschlosse, er well ds Hus a der Chramgaß der Willkür vo 216 syne Schwöschtere prysgä und sech es Tusculum ussehär de Schtadtmuure sueche. Drum het er ds innere Mälchebüehl gmietet und isch mit syne beide Töchtere dert use züglet. Dene Töchtere-n-isch es no so rächt gsi, und si hätte ds Landläbe g'chüschtet, wie nid grad öpper. Aber mit ihrem Papa hei si di liebi Not gha. Er isch nume druuf us gsi, d'Folge vo der Continäntalschperri unschädlech z'mache-n-und het de-n-yheimische Landesprodukt Ehr ata. Bi Yvorne, Cortaillod, Fröschebei, Schnägge, Schnäpfedräck und Schpiezer-Chirsewasser isch der Luron mit jedem Tag patriotischer worde, het sech über e »Lazzaronibueb vo Ajaccio« moquiert und schließlech gfunde, der wahr Patriotismus gäbi dem Läbe sy Wärt, er heig das nume bis jitz nid rächt begriffe gha. I där Uffassung hei ne syni Fründe vom Chilchhof wenig geniert, da si ihne ja nume zuschtatte cho isch. Am meischte hei der Oberscht Muxmernit und der Larron mit dem Luron verchehrt. Si sy albeneinisch mit ihm cho taroke, und derby het me de gschumpfe-n-über alles, was uf Ärde sech bewegt het, und zum dessert hei si allimal no-n-es paar Franzose gfrässe.
Für d'Töchtere vom Luron isch das kei schöni Zyt gsi. Wie mängisch hei si doch, bald ds Blanche, bald ds Mélanie, als »Dritte« müesse ga zueche sitze-n-und zueluege, wie di alte Herre-n-ob allem Chärtle-n-eis übere Durscht gnoh hei! Hei di Töchtere sech 217 es guet gmeints Wort erloubt, so het's e Schpektakel gä. Ja, es isch ne sogar z'guet cho, daß ds Podagra dem Papa d'Füeß bunde het, vowäge-n-er isch je länger descht gschwinder parat gsi, mit sym schpanische Rohr z'argumäntiere. Wenn er Niemer vom Ruehbett oder vom Fauteuil us het möge-n-errecke, so het er halt uf e Tisch oder uf d'Ruehbettchüssi ghoue. Der Ghüderchratte-n-isch di ganzi Zyt voll broches Gschirr gsi, wo-n-er i der Töubi verschlage het. Was het dene d'Töchtere di überschtrömendi Zärtlechkeit gnützt, wo ne de albe-n-im Chatzejammer acho isch? –
Alli paar Wuche het's e Visitaz gä vo de beide Tante. Sobald aber der Luron di wohl bekannti, roti Berline het gseh cho az'fahre, het er sech i Verteidigungszueschtand gsetzt, het Schnaps i ds Trinkwasser und i Sirup gschüttet, gottsläschterlechi Rede gfüehrt, isch ne mit dem schpanische Rohr dür d'Röschtiwys gfahre-n-und het se-n-uf all Wys und Wäg chicaniert, bis si wieder abgfahre sy.
Nah-ti-nah het me-n-i der Schtadt vo dene Zueschtänd afah rede, und ds Beduure mit dene Töchtere-n-isch groß gsi, aber guete Rat würklech tüür. Vo Abschtinänz und settige Sache het ja Niemer nüt gwüßt, und wenn me se scho gkennt hätt, so hätti doch kei Möntsch dra gsinnet, a mene vornähme Herr, wie der Luron gsi isch, dermit uf e Lyb z'rücke. 218 Wär ds Züüg derzue gha hätti, mit däm arme Möntsch ga z'Bode z'schtelle, het sech nid zueche trouet, und die, wo zue-n-ihm dörfe hei, syni Fründe, hei kei Macht gha über ihn. Es ma o sälte-n-ei Möntsch der Ander, und wär er no so brav. Da mueß halt e-n-Andere-n-ygryfe.
Natürlech sy di Sache-n-o dem Houpme Lombach z'Ohre cho, und wie-n-er äbe gsi isch, unverfrore-n-und druuflos im Guete, wie im Böse, het er sech als der prädeschtiniert Hälfer i der Not gschpürt. Daß me-n-ihm abermals het gä z'verschtah, är heig z'lang dreisset mit dem Blanche, es syg für ihn nüt meh z'sueche-n-im Mälchebüehl, het ne nume descht meh agmacht zu mene Handschtreich. Sy veni vidi vici-Physiognomie isch fuuschtdick uf sym Gsicht gläge, wo-n-er sech a mene Prachtstag Änds Aprille na der neuischte Mode useputzt und sogar sys Roß mit Züpfe-n-und rote Lätsche dekoriert het. Ja, er isch würklech e ritterlechi und beschtächendi Erschynung gsi, das het ihm der Nyd müesse la. Wo-n-er e so dür d'Früehligspracht use gritte-n-isch, het ne nume-n-eis gfuchset, und das isch gsi, daß er na sym Wort nid bi ds Landorfers vorby dörfe het. I der Hoffnung, daß »me« ne-n-emel vo wytem gseji, isch er uf em chürzischte Wäg über Oschtermundige-n-und dür ds Zollgäßli zrück i Mälchebüehlwäg gritte.
Wie-n-er söll hälfe-n-und was er eigetlech well, 219 isch ihm nid klar gsi. Er isch nume so inschtinktiv uf Imponiere-n-usgritte-n-und het nach allne früechere-n-Erfahrunge gar nid zwyflet a sym Erfolg. Ussehär dem Wittigkofe-n-isch er vom Wäg linggs ab und um ds Hübeli ume gritte, wo vor em Mälchebüehl ligt, für z'rekognosciere. Bald het er d'Familie Hackbrätt etdeckt im Schatte vo de Linde, z'üsserscht a der Terrasse näbem schtattleche Wohnhus mit de grüene Felläde. Das het sech famos agla. Denn hütt het es sech nid um ne gedeckte-n-Anmarsch ghandlet. Der Lombach trabet uf ds Gäßli zrück, und sobald er hinder de-n-Eiche füre gsi isch, daß me ne het müesse gseh, nimmt er es churzes Galöppli und caracoliert dür d'Matte-n-uf gäge d' Schtützmuure vo der Terrasse. Het me-n-öppis schöners chönne gseh als dä flott Ryter uf sym blitzblanke Choli, wie-n-er dür di gäli Söubluemematte-n-uf galöpplet isch und mit Eleganz der Huet gschwänkt het? Er het aber o d'Blicke-n-uf sech zoge. Alli drü sy a ds Gländer füre cho. Aber, wie der Lombach der Huet schwänkt und a der Muure ländtet, flieht ds Blanche über d'Terrasse zrück i ds Hus. Me het zwar der Houpme gheisse-n-absitze-n-und yschtelle, aber für hütt het er müesse mit dem Luron und syr jüngere Tochter vorlieb näh. Ds Blanche isch unsichtbar blibe! Sy Flucht isch übriges so oschtäntativ vor sech gange, daß dem Houpme Lombach kei Zwyfel 220 het chönne drüber ufschtyge. Er isch ziemlech kaput gsi, wo-n-er wieder hei gritte-n-isch. Natürlech het er sech gschwore, di Scharte müeßi usgwetzt wärde. Aber wie? – Er isch uf d'Idee verfalle, ds Mälchebüehl förmlech z'blokiere-n-und jedi Glägeheit ab-z'passe für ds Blanche einisch i-ne-n-Egge z'trybe, wo-n-es ihm müeßi Schtand halte. Aber Wuche sy verschtriche, und di gueti Glägeheit het sech nid gfunde. So het sech der Belagerer zwunge gseh, zur Lischt z'gryfe.
Eis Mittel isch blibe, hinder däm me ne jedefalls nid erwartet het, di roti Berline vo de Tante Hackbrätt! Der Fritz Lombach het bi dene Froue sy Ufwartung gmacht i der Berächnung, dene-n-alte Gure wärdi sy Galanterie so wohl tue, daß er se syne-n-Absichte scho wärdi chönne dienschtbar mache. Und richtig, mit Hülf vo mene Bitzli erhüüchleter Demuet het er se verwütscht. Im erschte Momänt sy di Beide-n-uf schpitzige Filochiernadle gäge-n-ihn agritte, natürlech d'Béatrice geng vorus; aber na nere Viertelschtund isch di schpitzigschti Lanze schtumpf gsi, und da me's eigetlech wünscheswärt gfunde het, di Töchtere müglechscht bald us de Chlaue vo ihrem Papa use z'verhüürate, het me der galant Houpme zur nächschte Visitaz mitgnoh. Es isch ja viel gschyder gsi, di Operation under de-n-Ouge vo der »Vormundschaftskommission« sech la abz'schpile, als e 221 so hinde-n-ume. Di beide Tante hei no nie so glücklech us em souflet vo der Berline-n-use gugget wie hütt, wo me dä ehrwürdig Wage zum Fischchaschte degradiert und gmeint het, jitz heig me der Forn drinne.
Vom Mälchebüehl us het me wohl gseh, daß e Herr uf em vordere Sitz isch, wo der Wage düre Grienwäg isch cho az'chnarre; aber der Houpme Lombach hätti kei Möntsch dert drinne gsuecht. Der Luron het viel meh g'meint, si bringe-n-e Pfarrer mit, für ne cho z'etsumpfe, und het überleit, wie-n-er däm chönnti e Falle schtelle. Glorios sy si vorgfahre, und di beide nièces sy zur Hustür us cho z'schtürme, für ihri Tante cho z'umarme. Der Houpme het syni Blicke natürlech uf ds Blanche konzäntriert. Das isch z'erscht chrydewyß worde, wo's ne gseht, du güggelrot, und het scho wieder welle flieh; aber wäge dene Tante het's nid grad uf und dervo dörfe. Wo der Lombach uf ihn's zue chunt und mit aller möntschemügleche Liebeswürdigkeit grüeßt, het sech das harmlose, sammetweiche Wäse-n-ufgrichtet wie-n-e Bildsüüle-n-und ne nume mit mene Mäuggerli über d'Achsle-n-agluegt. Ohni der Grueß z'erwidere, isch es d'Schtäge-n-uf verschwunde. Vo däm Ougeblick a isch dem Lombach am Blanche es neu's charme ufgange, und schtatt daß er abgchüehlt worde wäri, het ne der Haber afah schtäche. Natürlech hei 222 di Tante bald welle wüsse, wo ds Blanche blybi, und hei ds Mélanie usegschickt, sy Schwöschter ga reiche. Zwo Minute druuf isch d'Tante Béatrice use grüest worde, und ds Mélanie het ere-n-erklärt, ds Blanche chömi nid abe, so lang der Houpme Lombach da sygi. Da het si du der Schnouz ufgschtellt. Für nüt het si nid welle-n-usegfahre sy. Wie-n-e Truthahne-n-isch si d'Schtäge-n-uf und düre Gang cho z'pfuse. Und bald druuf het si ihres Opfer mit i ds salon abebracht. Dert isch ds Blanche sobald wie müglech i ne Fänschternische ga sitze-n-und het zum Fänschter us gluegt. Nume hie und da het's e verschtohlene Blick hinder de-n-Umhäng düre-n-uf d'Gsellscheft gworfe, und het de albe mit bittersüeßem Behage konschtatiert, daß der Houpme-n-ihns beobachtet het.
Agnähmer als ds Blanche isch natürlech der Luron überrascht gsi, wo schtatt dem vermeintleche Pfarrer der Fritz Lombach us der Gutsche gschprunge-n-isch. Drum isch er hütt gueter Luune gsi.
Mit diplomatischem Gschick und wahrhaft höfischer Grusamkeit het d'Tante Béatrice Eis nam Andere gwüßt zur Schtube-n-us z'schpediere, bis di beide-n-Opfer, wo si hett welle z'säme reise, allei zrückblibe sy.
Z'erscht isch e längi Schtilli gsi im salon, so daß d'Tante Béatrice scho gmeint het, d'Türe schließi am 223 Änd z'guet. Du het du ds Blanche Anschtalte gmacht, o drus z'schtelle. Aber der Lombach isch ihm i Wäg cho und het ihn's i sy Fänschternische zrücktribe.
»Dir schynet höhn z'sy über mi, Blanche, aber i möchti gärn wüsse warum,« saht er a.
Ds Blanche isch syne Gfüehl und Gedanke nümme Meischter gsi und het sech allerwälts nid gwüßt z'hälfe. Drum het's no einisch probiert Ryßus z'näh. Es schtoßt der Lombach uf d'Syte. Aber dä het sech nid la rüehre, sondere nimmt ds Blanche mit ysigem Griff bi de-n-Arme-n-und zwingt's e so, ihm schtill z'ha. Hätt ds Blanche nid i däm feschte Griff öppis ganz Eigenartigs, Teilnähmends gschpürt, so hätt es sech nid la fah. Aber uf ei Wäg isch es doch froh gsi drüber, daß er ihn's so zu nere-n-Uschehrete zwunge het. Und jitz het's vo Läder zoge, daß es nume so gchuttet het.
»Für was lueget Dir mi eigetlech a? – Meinet Dir, i wüssi nid, daß Dir ganz öpper Anderem nache schtrychet? – Und mi schtellt me de so i Reserve, wie wenn i es Babi wär, wo sech Alles müeßt la gfalle. – Wenn Dir e-n-Idee dervo hättet, was i wäge-n-Euch ha müesse lyde-n-und wie unglücklech i mängisch bi, Dir hättet nümme der Muet, mir under d'Ouge z'cho.«
Uf ne settigi Explosion isch der Fritz Lombach nid gfasset gsi, er het sech ja o alli di Jahr nie 224 Rächeschaft drüber gä, was i ds Blanche's Härz vor sech gangi, und het nid g'ahnet, wie viel Gram und Verdruß sech dert drinne-n-agsammlet het. So het ihn überhoupt no kei Möntsch z'Red gschtellt. Er het sech afah schäme-n-und het gar nid gwüßt z'antworte. Aber er isch doch nid e so usem Hüsi cho, daß ihm nid ufgfalle wär, wie schön dä Zorn dem Blanche gschtande-n-isch, und wie viel überhoupt syni Züg dür di schtrubi Läbtig a Usdruck gwunne hei.
Währed der wytere-n-Etladung isch o im Blanche Scham drüber ufgschtige, daß es dem Lombach so syni Seelezueschtänd abdeckt het, und derzue het sech o der Jammer über di hüsleche Verhältnis la gschpüre, so daß es schließlech drunder zsämebroche-n-isch. Es isch i sy Schtuel zrückgfalle-n-und het gschluchzet zum Härzbräche. Der Houpme-n-isch hülflos vor däm Eländ gschtande-n-und het bald uf di guldigi Scheitle-n-abegluegt, bald dür ds Fänschter, über di üppige Matte wäg, dür die-n-er chürzlech so siegesgwüß agaloppiert isch. Da het weder Ryte no Fächte-n-öppis gnützt, nidemal Witz oder Humor, und über anderi Waffe het üse guete Houpme nid verfüegt. Uf ds Tröschte het er sech nid besser verschtande-n-als e diaconesse-n-uf e Huefbschlag.
»Dir müeßet das nid so schwär näh«, meint er ändlech. »Wenn me sech öppe-n-o no mit Andere chly amüsiert, so wott das no nüt säge.«
225 »Äbe, so syt Der«, schluchzet ds Blanche, »wenn Dir Ech nume chönnet amüsiere, öb de Anderi dernäbe z'grund gange-n, isch Ech grad glych. Es dänkt nume kei Möntsch dra, is e chly z'hälfe-n-i üser Not mit dem Papa. Es isch ja e Schand und e Schmach, daß me das e so mueß la gah.«
»I wett Ech ja gärn hälfe, wenn i nume-n-e-n-Ahnung hätti, wie.«
»Tüet ihm e chly zuerede. Dir söttet das besser verschtah. Wenn mir öppis säge, so heißt's geng nume, d'Froue heige kei Begriff vo de Bedürfnis vo mene Ma.«
»Wüsset Der, es isch halt für ne Jüngere nid liecht, so a mene-n-eltere Herr ga Lätzge z'mache. Aber, wenn Der erloubet, so will i öppe hie und da usecho. Villicht git sech de Glägeheit, öppis z'säge.«
Zu beidsytiger Erlösung ghört me jitz dem Luron sy luti Schtimm us der Näbedschtube: »Hein, ton nez n'est pas encore assez pointu pourqu' il puisse percer la porte?« Grad druuf isch d'Türe-n-ufgange, und der Luron het d'Tante Béatrice vor sech här i ds Salon yne gschobe. Vo däm Ougeblick ewäg het's Händel gä under dene Gschwüschterti, und der Luron het se gneckt und plaget, ohni Underbrächung, bis si wieder hei la aschpanne. Der Luron het der Lombach welle zrückbhalte; aber dä isch für e Momänt froh gsi, d'Höflechkeit gäge di Dame chönne 226 vorz'schütze-n-und isch wieder mit i Wage. Das het du der Luron erscht rächt greizt, so daß er se mit schlächte Witze bis zur Gutsche begleitet het. Uf syne gschwullene Füeß isch er um d'Gutsche-n-ume trappet, und im Ougeblick, wo si adieu säge, schticht er mit sym schpanische Rohr ds Vonderhandroß undere Schtiel: »Filez!« A-n-es settigs Traktamänt isch dä Goul nid gwahnet gsi. Er isch zsämegschosse, het der Gschpane-n-o erchlüpft, und göb wie der Gutschner hinderha und däselet het, sy di beide Schümmle mit ihrer rote Chaise dervogchätzeret, daß Allne, wo derby gsi sy, der Athe b'schtoche-n-isch. Im Galopp sy si der Hubel ab. Bi'm Yränke-n-i ds Gäßli fahrt ds lingge Hinderrad a Türlischtock und dermit isch di ganzi Herrlechkeit i-n-ere Schtoubwulke verschwunde. Roß und Berline, Gutschner und Herrschafte sy i der Matte-n-usse-n-a mene Huufe gläge.
Dobe-n-isch der Luron im Grienwäg gschtande, und, währeddäm Alles, was Füeß zum Loufe gha het, Meitli und Gärtner, Lächelüt und Töchtere, atelos dem Schouplatz vo der Cheiglete zuegschprunge-n-isch, het er mit sym Schtäke-n-i der Luft ume ghoue-n-und brüelet: »J'ai toujours dit, j'ai toujours dit que ce n'étaient pas des chevaux pour de vieilles dames.«
Dunde-n-isch es grosses Gschtänd gsi. Der Gutschner und der Lombach sy ziemlech ungschore-n-ewäg cho. 227 Der Gutschner het pläret und bi Sunne, Mond und Schtärne syni Schümmle beschwore, wo ihri dicke Büüch gsunnet und albe-n-einisch usgwäit hei. Der Lombach het afange d'Tante Béatrice aschtändig uf ds Schlachtfäld bettet und gschtudiert, wie me di Anderi z'vollem underem Wage füre bringi. Vo de Matte-n-und Ächer z'ringsetum sy d'Burelüt zuechegloffe-n-und hei sech bsunders um d'Roß interessiert. Der Lombach het du mit dem Gärtner und andere Dienschte der Gutschechaschte glüpft und di Töchtere Hackbrätt hei ihri verchnütscheti Tante Félicie füre zoge. Zerscht het me vo Beidne gmeint, si syge tot. Aber dank der solide Konschtruktion vo ihrne Toillettegheimnis isch es no glimpflech abgloffe. D'Tante Béatrice het sech zwar lang nid la usrede, daß sech ihri Wirbelsüüle-n-in-enanderegschobe heigi und emel um drei Finger chürzer worde syg, so daß si sech nümme chönni bücke. Der Houpme Lombach het du der Transport vo de Verunglückte-n-i ds Herrehus ufe dirigiert und no gwüßt z'rate, wie me d'Roß sölli löse-n-und ufschtelle. Der Lombach het d'Tante Félicie bi de-n-Achsle gnoh, ds Blanche bi de Füeß. So hei si enandere müesse-n-aluege, und uf ds Gsicht vom Blanche isch wieder öppis cho wie-n-e Sunneblick. Wo me der Grienwäg uf cho isch mit dem Transport, het me der Luron mit Rieseschritte-n-ume Husegge gseh verschwinde. Jitz het 228 er für nes paar Tag Schtrafgarnison im Mälchebüehl gha.
Der Houpme Lombach het bi der Glägeheit gseh, daß ds Blanche Energie het und d'Sach weiß a z'chehre. Das het ihm yglüüchtet, und uf em Heiwäg het er sech gseit: »Fritz, di het's.«
Ja der Fischchaschte-n-isch usgläärt gsi, aber der Forn isch uf ds Trochene cho.
* * *
Öppe vierzäh Tag schpäter het d'Poschtordonnanz dem Grenadier Biccard bi'm Houptverläse-n-e Brief bracht vo der Schrift vom Houpme Lombach. Der Ludi het Müj gha schtill z'blybe bis zum Abträtte. Nachhär isch er Hals über Chopf zum Lutenant Brambärger gschprunge: »Lue da, e Brief vom Lombach!«
»Was schrybt er? – Er chunt gwüß dahäre.« Mit Hascht het der Ludi der Brief ufta und gläse:
Bern, den 5. Brachmonat 1806.
Lieber Ludi!
Wie ich dir vor deyner Abreyse beteuert, schreibe ich ohne Noth keine lettres d'amitié. Weilen sich aber Dinge von gewisser importance zugetragen, will ich dir doch davon melden und dir annoncieren, 229 daß ich ohngeachtet deyner absence mich décidieret, meyn garçon-Leben preyszugeben und Mademoiselle B. H. endlich heimzuführen, was deynen Begriffen und sentances von der Moralitet satisfaction thun wird. Morgen werde ich nach Melchenbühl reyten, um sie en mariage zu erbitten. Es ist auch von Nöthen, die arme Seele aus den Händen ihres Herrn Vaters, der ein förchterlicher Sauffaus geworden, zu entfernen.
Melde solches auch dem lieben kleinen lieutenant und trinkt zusammen auf unser gemeynsam Wohl.
Es grüßt ench Beyde euer getreuer
Fritz Lombach.
»E nu ja!« triumphiert der Ludi, »'s isch villicht doch nid ganz für nüt gsi, daß ig ihm einisch e chly ds Zyt usputzt ha.«
»Er het doch schier nid anders dörfe, 's isch afange Zyt gsi«, meint der Lütenant. »Hinecht chunsch de zue mer, mer wei de-n-e gueti Fläsche lääre; aber jitz mueß i i d'Theorie. Putz mer no chly d'Schueh.«
Der Ludi isch eifach dem Albärli sys Chindemeitli gsi, aber derfür het er de o syni Vorteile gha. Er het sogar i ds Lütenants Schtube dörfe blybe, wenn er welle het. So isch er o hütt dert blibe-n-und het sech dra hi gmacht, dem Houpme 230 Lombach z'antworte. Mer wei dem Grenadier e chly über d'épaulettes luege.
»Lieber Freund!« schrybt er.
»Ich vermag – kaum auszudrücken, welche Überraschnug du uns mit dem heroischen Entschluß, dich zu verheurathen, bereitet hast, wozu wir dir von Herzen felicitieren. Ich habe freylich nicht mehr geglaubt, daß es noch möglich seye, sintemal Gott amor dich in zwyfache Ketten geschmidet zu haben schien, wovon ich immer nur gehofft, daß deine militairischen Passionen sie zerreissen und dich zu uns führen werden. Es fehlen noch viele Offiziers. Dennoch will mir scheynen, das Glück seye mir abhold. Protektion macht auch hier Alles. Ich hätte aumônier werden können, aber das will ich nicht. Ich sagte dem Herrn Oberst Raguettly, ich seye nicht hierher gekommen, um im schwarzen Kittel hinter den glänzenden Bataillons herzuzotteln, worauf er mich barsch abfertigte und sagte, so solle ich Grenadier bleiben, was mir auch lieber ist. Ich hoffe noch auf den Kaiser; denn er hält auf Bildung und holt sich seine Offiziers manchmal mitts aus den pelotons heraus. Er fragt nichts darnach, ob Einer da oder dort gebohren seye.
Der Anfang war nicht schön. Ich hatte schon in Aarberg Platern an den Füßen, daß ich es nicht 231 mehr auszustehen vermeinte und daran dachte auszureissen, getraute mir aber nicht, denn sie sind grausam streng. Für die unschuldigste Lumperey giebt es 25 auf das Sitzbrett und die nächste Pönitenz ist schon die Galeere, was ich auch erfahren habe. Auf dem Marsche anher hatten nemlich die Herren Gschnürten entdeckt, daß ich Geld hatte. Da mußte ich auf jeder Etappe zahlen. Sie waren alle hinter mir wie die Fliegen, und wenn sich erfüllt hätte, was sie mir verhießen, so wäre Ludi Bickhard heute Maréchal de l'empire, duc und was es sonst noch Schönes auf dieser Welt giebt. Aber es kam anders. Als ich in Besançon erwachte, war mein »Gerstlein« verschwunden, was ich sofort auf den Rapport gab. Sie veranstalteten dann eine Untersuchung der ganzen Kompagnie bis auf's Hemd und in den Habersäcken. Da fand man das Geld bei einem armen Teufel aus dem Murtenbiet und wurde selbiger sofort nach unserer Ankunft in Paris vor Kriegsgericht gestellt und zu zweien Jahren Galeere verurtheilt. Es hat mir schier das Herz abgedreht.
Zu meinem Glück hat mich Alberchen als Aufpasser angaschiert, auf mein inständiges Bitten. Er wollte zwar nicht, weil es sich ihm nicht schicke, seinen ehemaligen Lehrer als Putzer anzustellen. Auch riet der Hauptmann ab, weil ich unpraktisch seye und ja doch keine trucs kenne.
232 Er hat mir dann aber doch nachgegeben und wird es nicht reuig werden; denn ich bin ihnen schon über manches gekommen, denen Spitzbuben in der Küche. Und wenn ihm der schwere Burgunder einen mauvais tour aufspielt, so trage ich ihn heim, wie wenn er mein eigen Kind wäre. Ich putze ihn wie Feigenludi und bemerke, daß er der schönste Offizier des Regiments ist. Jetzt muß ich schließen. Es ist wahr, die Welt ist immer schöner von Weitem. Aber das Soldatenleben gefällt doch deinem treuen Freunde
Ludi Bickhard
vulgo Maréchal Biccard.
Paris, den 18. Brachmonat 1806.
P. S. Wenn du mir schreibst, mußt du das Controllnumero auf die Adresse thun. Ich bin No. 22 und Flügelmann rechts im zweiten Glied.«
Jitz mueß ig ech no ne Brief us em Nachlaß vom Pfarrer Müsli zeige, wo me drus cha errate, was wyter mit dem Ludi gange-n-isch. Da heißt es drin:
»Hochgeacht'ter Herr Pfarrer!
Endlich habe ich ein Bogen Papier und Tinte bekommen und eile, Ihnen zu danken für Ihren schönen Brief. Aber es ist nichts mit der Sache. 233 Seyen Sie so gut und sagen Sie es meynem Bruder Gottlieb. Meine capitulation war freylich abgelouffen. Ich habe es aber nicht über mich gebracht, jetzt meinen lieben capitaine Bramberger im Stich zu lassen. Ich habe mit ihm Leyden und Freuden getheilt in Spanien und Italien, verdanke ihm anch mein avancement zum sergeant-major und will ihm Treüe halten bis an Tod. Es wäre auch nicht gescheidt gewesen, jetzt heimzukommen, wo ich doch in keinen Schuh recht gewesen wäre, weil ich unter das Militair gegangen und ihnen sozusagen gewissermaßen fortgelaufen bin. Auch kann es mir doch noch glücken, die Offiziersépaulettes zu erlangen. Habe ja schon zwey campagnes.
Wenn Gottlieb zu Ihnen kommt, so reden Sie ihm zu, er solle mir das Ausreissen vergeben.
Morgen soll es weiter gehen, weiß Niemand wohin. Die Schweizer sind jetzt alle beisammen, alle vier Regiments, und bilden eine abgesönderte Division.
Leben Sie wohl, theürer Herr Pfarrer. Es grüßt Sie Ihr ehmaliger Schüler
L. Bickhard
sergeant-major.
Stettin, im Mai 1812.
P. S. Verzeihen Sie mein ungeschicktes Schreiben. Das Kriegsleben ist der Wissenschaft nicht förderlich. 234
X.
»Cheiser der Napolion ischt nach Rueßland zoge.« E schtrube Lehrplätz underem große Soldatemeischter.
Das sälb Jahr het's uf allne Heerschtraße vo Europa glänzt und glitzeret, trumpetet und trummlet. Ändlosi, schwarzi Heersüüle sy under Schtoubwulke dür d'Länder zoge. Schtunde-n-und Tage lang het ds Rolle-n-und Schmättere vo Kanone, Pulver- und Proviantwäge-n-i de Gasse duuret. Us Schpanie-n-und Portugal, us Sizilie-n-und Holland sy si marschiert, marschiert, marschiert. Alles het sech na eim einzige Wille dräit, ohni nume z'frage, 235 warum und wohi, wie d'Walze-n-i-n-ere Musikdrucke. Jedes Dörnli het sys Tönli gä, wie's d'Fädere welle het, und d'Fädere het drückt, wie der Schlüssel welle het, und der Schlüssel isch der Cheiser Napoleon gsi, und der lieb Gott hett ne dräit.
»Hätt's in mainem Lebe nie gedacht, daß es so viel Franzosen auf der Welt gibt, Gott sai Dang, daß sie naus sind,« het der Pfarrer vo Weißnitwosowitz vor der Hustüre zu syne Lüte gseit, »jetzt gehn mer aber Abendbrot essen, Kinder.« Und währed dem Tischgebätt chunt scho wieder es Trara vom andere Schtadttor här, und zwee hungerigi chasseurs hei dem Pfarrer sys Habermues usglöfflet und zum Andänke sy silberigi Schnupfdrucke la mitloufe.
Es het o gar nid so viel Franzose gä, wie der Pfarrer vo Weißnitwosowitz gmeint het. Si sy nume-n-alli na der französische-n-Ordonnanz agleit gsi. Gredt hei si alli Schprache, wo's i Europa git. Dert ghöre-n-i emel o bärndütsch rede, a mene-n-Ort, wo's sünsch gwüß nid der Bruuch isch, dert a der wüeschte Schtraß mit schuehtiefe Chargleus, wo gäge Niemen abefüehrt. Da hocke-n-im Acherland usse Soldate-n-i füürrote Fräcke, mängs, mängs Bataillon. Schier so wyt me gseht, nüt als roti Chuttli, ängi, wyßi Hose-n-und schwarzi Überschtrümpf. Si sitze-n-uf ihrne Haberseck und leu d' 236 Sunne-n-uf ihri schwarzglänzige Tschaggo zündte. Di halbe schlafe, Anderi brichte-n-und tubake. Und, wenn di Herre-n-Offizier, wo dert vorne z'sämeschtande, nid grad luege, so probiert da oder dert Eine sy Fäldfläsche.
»Da wär jitz no schön z'acherz'fahre,« meint Eine-n-am rächte Flügel.
»Auwäg scho bas, daß im Wyssachegrabe hinge, he?« antwortet-e-n-Andere.
»Ja schier, aber ds Härdli isch nüt nutz. Das het auwäg no nie Mischt gseh.«
»Macht's ächt hie geng so gottschtröfli heiß?«
»Es wott öppe de chly cho ge donnere, lue, wie's fyschter isch dert im Rueßland äne.«
»Müesse mer ächt dert yhe?«
»He, si säge's ja.«
»Losit, losit! Die blasi rächt verfluecht schön.«
»Das sy drum d'Gardi. Die hei so tou Musige.«
Rächts äne, hinder mene sandige Wälmli, däm si dert z'Land e Bärg säge, het me scho lang d'Pouke ghört pumm-pumm-pumm. Und jitz isch es füre cho i breite, breite Colonne, chrisdick, und us der Schtoubwulke het's glitzeret, wie wenn läbigi Gitter mit silberige Schpitze dahär chäme, eis über ds andere. Vorus isch e großi Musikbande gloffe,. öppe vierzg Musikante-n-a eim Chlumpe, wie-n-e-n Imb um d'Pouke-n-ume, und der Schälleboum isch z'mitts drus 237 uf und nieder g'chesslet rattatschimm, rattatschimm, rattatschimm tschimm tschimm, täderättätärä, rattatschimm pumm pumm. Und vorus isch e Goliath i nere guldige-n-Uniform und mene grüsleche Fäderehuet gloffe-n-und het mit mene Portierschtäcke der Takt agä. Jitz schprängt e Ryter us em Schtoub füre-n-und kommandiert öppis. Aha! da wigglet sech e Marschkolonne-n-us em Huufe-n-ab, d'Gwehr flüge-n-uf d'Achsle-n-abe, und jitz geit's i länge, länge Züge vorby, i Wald füre.
»E der Donner, luegit! luegit! dert uf em Hübeli äne! Das isch my tüüri Seel der Cheiser,« rüeft e Schwyzersoldat.
»Ui, ui, wie chunt das cho z'räble.« Richtig, uf däm Hübeli, wo d'Garde-n-i ändlose Colonne derhinder füre chöme, touchet e glänzendi Cavalcade us em Bode-n-uf. Das glitzeret und zablet und schwänzlet. Z'vorderscht, öppe zwänzig Schritt vorus, isch der Cheiser i der grüene Chasseuruniform, mit mene-n-eifache, schwarze Huet. Er rytet es wunderschöns Araberschümeli. Wie das d'Nase füreschtreckt und mäuelet und der läng sydig Schtiel schwänkt! »Der Cheiser het der Chopf chly i de-n-Achsle, süsch wär's no nid e leide Mändu,« meint eine vo de Schwyzergrenadier.
Jitz wird's o i der flache, boumlose Landschaft hinder de Schwyzer läbig. Bald isch der Horizont 238 hinder ne e furtloufendi Chetti vo Soldate. Aber si hei nümme lang Zyt z'luege, was no alles dahärchömi, wäge der Cheiser het der Chopf dräit und uf ihri rote Reihe-n-abegluegt, und gleitig, wie-n-e Muus übere Chuchibode, fläderet e Husarenoffizier dahär und vor ihrer Front düre. Grad druuf gseht me der General Merle az'ryte. Di Herre-n-Oberschte, Bataillonschefs und Adjutante sitze-n-uf; d'Subalternoffizier schpringe zu ihrne Kompagniee-n-und: »Auf! – Auf!« geit ds Kommando vo Peloton zu Peloton. Der Cheiser luegt übere. »Erschtes Regiment t'Achtung!« Rechts richt Euch! – Präsentiert ds Gwehrr – eins! – zwei! – Ruehig einisch dert hinde! Wär chrauet dert a der Nase? Notieret mer dä Ma, Herr Houpme! Tambours! T'Achtung! – Rrrrrrrumm-pum-pumbum!
Der General Merle galoppiert zum Cheiser übere. Der Cheiser chunt im Schritt und der ganz Schtab hinder ihm här ds Hübeli ab. Alles schteit bockschtill. Zächetuused Paar Schwyzerouge bohre sech i d'Gschtalt vo däm, wo jitz d'Wält regiert. Vor em Oberscht Raguettly haltet er e-n-Ougeblick. Si rede-n-öppis z'säme. Der Oberscht isch rot im Gsicht. Der Cheiser rytet zum zwöite Regimänt, zum dritte, zum vierte, und im Galopp chunt er wieder zrück. Da schwänke d'Oberschte-n-ihri Däge, und Regimänt um Regimänt brüelet, was use ma: »Pfyfe 239 Lampenöl!« Der Schtab schwänkt ab und verschwindet i nere Schtoubwulke. »Hesch gseh, wie-n-er der Chifu gschteut het, wo mer brüelet hei?« seit der Sergeant Gnägi-Hans zu sym Näbedma. »Was sieg er ächt, wenn er's verschtieng?« Er miech's grad glych, wenn är Särschant, u Gnägi-Hans Cheiser wär, antwortet der Grenadier.
Druuf sy si abmarschiert, hinder der Garde här. Wo si vor e Wald use chöme, müesse si wieder ufmarschiere. Si schtande z'oberscht a-n-ere flach abheltige Halde-n-und chönne sech nid ebha, ihrem Erschtuune-n-i Worte Luft z'mache. »E was Lüt, was Lüt! – Wo chöme-n-o die alli här? – Es düecht Eine, es sött nid sövel gä uf derWält!« So ghört me da und dert Eine säge. Vor ihne bis zum Fluß abe, wo rüjig, wie-n-e See da gläge-n-isch, daß me nume-n-a de Pontons het chönne gseh, wele Wäg er louft, isch es gschtande, Tschaggodechel a Tschaggodechel, Bäremütze-n-a Bäremütze, längi, längi, Band vo höche, rote, schwarze, wyße-n-und tschäggete Schtrüße. Linggs und Rächts, so wyt me gseh het, isch Corps a Corps gschtande. Linggs isch e Schlange vo Artilleriefuehrwärch über ne Brügg gschnaagget und het sech i der Wyti under glychmäßigem Räble-n-und Chlingele-n-im Ouwald verlore. Rächts het sech d'Infanteriemasse-n-abgwigglet, über ne zwöiti Brügg. Ganz wyt änet dem Fluß scho het me di rot und wyße 240 Fähnli vo de polnische Gardeulane vor em fyschtere Wald düre gseh zieh und e chly necher het e gwaltige Huufe Kürassier ds Ougschtrüpp mit Chrutte-n-und Chräschle niedertrappet. Überem Findesland äne-n-isch der Himmel choleschwarz gsi, so daß am Horizont di dunkle Wälder und d'Wulke chuum sy usenandere z'ha gsi. Und höch obe hei sech Wulkeschtöck langsam überwälzt gäge Weschte zue. Und wenn der Lärme-n-i der Nächi nid grad z'groß gsi isch, het me's ganz dumpf ghöre donnere.
Ganz bsunders het der Fäldweibel Bickhard i das wyte, flache, fyschtere Land übere gschtuunet. »Wenn i's de dert inne nid cha vergässe, so cha-n-is de gwüß nümme vergässe,« het er dänkt. Und wenn er so ghört het, wie der Donner dür di ändlose, schwarze Wulke grollet isch, isch's ihm grad gsi, wie wenn's dert äne-n-i der Luft hieß: »Ich bin der allmächtige Gott.« »Ja so isch es« het der Ludi Bickhard dänkt und i sym Innerschte zitteret.
Es isch aber o für jede vo dene zwöihunderttuused Soldate-n-es eiget's Gfüehl gsi, übere Fluß i das unbekannte, düschtere Land yne z'luege, und wenn a ihn ändlech ds Kommando cho isch: »Sack auf,« so het er sy chlyni Soldate-Hushaltig uf e Buggel glüpft und bi'm Yhänke vom Tragrieme dänkt: »Chume-n-i ächt wieder zrück?«
Ändlech sy o d'Schwyzer über d'Schiffbrügg 241 troglet und i ds unbekannte Land gwanderet. Z'erscht het sech no gar nüt Appartigs zeigt. Schlächti Wäge-n-und längi Märsch sy ne wahrlech nüt meh neu's gsi. Aber es isch geng fyschterer worde, der Donner isch ne-n-afange-n-über d'Chöpf g'rollet, d'Blitze hei i de Gülle vom Wäg e gruusige Widerschyn gä, und bald hei sech di schwäre Wulke-n-usgschüttet. Di erschti Nacht scho het me-n-im Wald müesse zuebringe, wo me chuum a de Schtämm vo de gröschte Tanne no es troches Plätzli gfunde het. Und gschüttet het's di ganzi Nacht, ohni Ufhöre. Am Morge het me nid gwüßt, wott's eigetlech tage-n-oder nid. Vo Abchoche-n-isch nüt gsi. Wie hätti me sölle füüre? D'Wulke sy schier i de Böum unde ghanget, und der Bode het scho so usgseh, daß Niemer meh der Wäg usgläse het. »Dräck isch Dräck,« het's gheiße, »und düre muesch.« D'Colonne hei sech uf em Marsch ufglöst, und me isch dür di Waldgasse-n-us gflotschet, wie's öppe gange-n-isch. Zum Glück isch albe-n-einisch e Grenadier der Längi nah i dä Brei tätscht, so het's doch no öppis gä z'lache, und wenn's öppe-n-e-n-Offizier gleit het, so isch das scho für ne Morgeschnaps gange. Ds Lache z'verha brönnt o im Mage.
Däwäg isch es gschlagni drei Tag und drei Nächt gange. Nachhär het's emel ufghört rägne. Aber d'Misere-n-isch da gsi. Di halbe Lüt sy chrank gsi. 242 Gsüchti und allerhand Rhüüme sy als unabtryblechi Marketänder mitgloffe. Der zuenähmend Hunger het me mit Schnaps betöubt; aber de Roß isch nid z'hälfe gsi, und mäng's isch ne blybe lige, trotz Geiselschtäcke-n-und Schuehnegel. Und dermit sy d'Bagagewäge z'rückblibe.
Vo Chrieg het me süscht neue nüt gmerkt. Me het e kei Find gseh und kei Schutz ghört. Erscht i de letschte Tage Heumonet het me-n-alli Bott müesse-n-ufmarschiere-n-und het öppe ghöre schieße. Aber es isch gwöhnlech nüt drus worde. Afangs Ougschte-n-isch me vor Polotzk acho. Da wohl, da het's du afah chlepfe. Me isch bald hie hi, bald dert hi dirigiert worde, het mängisch e Kanonechugle ghöre sumse, het toti und verwundeti Lüt am Wäg gseh lige. Ei Tag sy ds erscht und ds zwöit Regimänt ufmarschiert, aber i Resärve blibe. Nid wyt vor sech hei si e Wald gha, und hinder däm Wald mueß es ordlech wüescht zuegange sy, emel dem Lärme na. Aber es isch gsi, wie wenn me-n-üsi Schwyzer vergässe hätti. Schtunde lang hei si i der lötige Sunne müesse lige. Eint und Anderi sy scho ygschlafe gsi, da chunt's undereinisch us däm Waldsoum use, Franzose-n-und Russe hoggis-boggis underenandere. Russischi Kürassier hei uf di flüchtige französische Voltigeurs losgsablet, und di ganzi Chlopfete het sech wie-n-e Louene-n-uf üsi Schwyzer los gwälzt. 243 Natürlech isch Alles ganz vo sälber ufgschosse gsi, und uf em rächte Flügel erschallet es mörderlechs Hurrahgebrüel. Mit blankem Sabel gseht me der Fäldweibel Bickhard füreschtürme-n-und hinder ihm här di halbi Kompagnie Brambärger. I häller Verzwyflung isch der Houpme syne dürebrönnte Lüt nachegschprunge-n-und het mit ne-n-ufbegährt, währed der Oberscht Raguettly im Galopp dahär chunt: »Hi-Himmel-Mi-Mil-li-li-o-o-one-Do-Do-Donner-wä-wä-tter, Herr-Hou-Houpme-was-söll-das gä?« Vor däm Gwitter hei der Ludi und syni Lüt d'Flucht i ds Glied ergriffe-n-und sech di nötige-n-Arräschte la diktiere.
Je necher das Handgmäng cho isch, descht närvöser sy üsi Grenadier worde. Aber si hei müesse zueluege, wie ds vierte Schwyzer-Regimänt vo der Syte-n-agrückt isch und mit dem Bajonnet der russisch Angriff z'rückgworfe het. Me het sech du dermit tröschtet, daß es emel o Schwyzer syge, wo d'Situation grettet heige, und het ne-n-ns vollem Hals zuegrüeft: »Bravo les Suisses, bravo le quatrième!« Wyt usse, uf em rächte Flügel, het's gar mörderlech pülveret, der ganz Tag. Me het gseit, d'Baiere syge dert äne-n-im Füür gäge d'Russe. D'Nacht druuf het's o nid viel Rueh gä. Alli Bott isch me-n-alarmiert worde, het i ne Gfächtsschtellung müesse schpringe, het g'höre schieße, Chugle ghöre 244 pfyfe-n-und nid gwüßt wohär. »Das verfluechte-n-Umenandererütsche«, het's afange gheisse, »ließe si-n-is doch einisch ab der Chetti!« – Gäge Morge het sech der Lärme verzoge, und me isch i-n-es retranchierts Lager hienache der Düna marschiert, grad vis-à-vis vo der hölzige Schtadt Polotzk. Es schtandi guet, het's gheisse, d'Russe gange, me chönn afah fummle.
Die, wo i d'Schtadt gfahre sy zum Fasse, sy cho brichte, dert äne gseji's schtrub us. Di Verwundete lige z'zyletewys i de Gasse, me wüssi nid wohi mit ne. Ds Jesuitechloschter sygi gschtacket-graglet voll bis under ds Dach und si wärfe di Tode zu de Fänschtere-n-us. Ds meischte syge Baiere. Vom Divisionsrapport het e-n-Offizier bracht, ds zwöit Armeekorps sygi jitz allei hie, aber d'Baiere syge-n-ihm zueteilt. Si blybe jitz hie für di linggi flanque vo der große-n-Armee gäge General Wittgenstein z'decke, währeddäm si uf Moskau yne marschiere. So isch es o gsi, und me wär de da no nid so übel dranne gsi, wenn nid d'Baiere d'Ruehr ygschleipft hätte. Das isch e bösi Sach gsi. Fascht e Jede het's gnoh, und d'Gütterlifürschte hei nüt meh gha zum schtopfe. Di alte Soldate hei sälber dokteret. Me het afe-n-öppis glehrt gha i däm Fach.
Der Ludi Bickhard isch jitz natürlech nümme-n-eigetleche-n-Ufpasser vo sym liebe, chlyne Houpme gsi, 245 aber d'Promotion zum Fäldweibel het im Verhältnis zu sym Houpme nid viel anders bedütet, als es avancement vom Chindemeitli zur Mama. Das het der Albär Brambärger erfahre, währed der Ruehr-Epidemie, und hätt er syr Kompagnie-Mama nid gfolget, so wär er nid dervo cho. Mit chindlechem Vertroue het er di greulechi Mixtur vo Muschgetnuß, Pfäffer und Zimmet abegschlückt, wo-n-ihm der Ludi brauet het, und es het g'hulfe. Ihri Fründschaft isch um nüt gringer gsi, als i de Zyte vom Schtäcklichrieg. Aber dem Houpme Brambärger isch scho lang ufgfalle, daß me dem Fäldweibel gägenüber nüt vo ehmale-n-und nüt vo daheime het chönne rede, ohni ne gründlech z'verschtimme. Er isch zu jedem Dienscht gsi z'bruuche-n-und het sech mit völlig blindem Yfer a d'Usfüehrung vo de Befähle gmacht. Di ergschti Zuemuetung het ihm no gschine Freud z'mache, und gförchtet het er sech vor nüt; aber so gwüß daß ihm Eine-n-öppis vo Bärn oder vo der Jugedzyt gredt het, isch er schtill worde-n-und, wenn müglech, furtgloffe. Nid emal vom Houpme Lombach het me-n-ihm meh dörfe rede. Z'zytewys het der Ludi syni böse Tage gha, wo me nüt mit ihm het chönne-n-aschtelle. Da het er de nume no mit eim Kamerad gredt, wo nie vo-n-ihm gwiche-n-isch, mit der Fäldfläsche. Er het sech ganz abscheulechi Schnapsbränd atrunke, und da-n-er leider scho viel 246 vo däm Gift het möge verlyde, isch er nid hurti dienschtunfähig worde; aber i däm Zueschtand isch er de ganz zum Idealfäldweibel worde, het brüelet, gfluechet, Schtüpf usteilt und mit der Kompagnie gfuehrwärchet, daß sech sogar der Houpme schier vor ihm gförchtet het. Aber bekanntlech isch ds Erhabene hert näbem Lächerleche, und drum het's i dene Momänte niemer gar ärnscht gnoh mit ds Ludi's Tyrannei. Me het nume z'guet gwüßt, daß di Arräschte, wo-n-er z'Dotzetewys usteilt het, z'morndrisch wieder vergässe sy. D'Offizier hei gwöhnlech bi settige Gschichte der Kompagnie der Rügge gchehrt, damit me se weniger gsej lache, bsunders wenn albe der Ludi i där Verfassung d'Richtung vo der Kompagnie bsorget het. Da isch er de, wie-n-e Muni i ne Chrishuufe, zwüsche de Glieder düreg'raset mit de-n-Ellböge vor em Gsicht, und weh däm, wo der Buuch über d'Front füregschtreckt het! Me het aber das Manöver afange gkennt und het eifach Platz gmacht, wenn der Fäldweibel zwüsche d'Glieder yne g'rate-n-isch. Dernäbe het me ne reschpäktiert, will er guet für syni Lüt gluegt het.
Aber für Lüt, wo dem Schnaps zuegheltet hei, isch der russisch Fäldzug kei gueti Kur gsi, me isch dert viel z'fascht uf ds Brönnte-n-agwise-gsi.
Da bald der eint, bald der ander Offizier chrank gsi isch, het me glägetlech o der Fäldweibel mit 247 nere-n-Abteilung Soldate zum Fouragiere-n-usgschickt. Und di Schtreifzüg, die mängisch schtundewyt gange sy, hei, wie nid grad öppis anders, de Lüte Glägeheit gä, z'zeige, öb si sech wüsse z'hälfe. Natürlech het's geng gulte, vor em Find uf der Huet z'sy. Aber nid minder het me müesse luege, daß me sech nid vo de Kamerade-n-us de-n-andere Divisione lat übere Chübel lüpfe. So-n-es erbütets Chueli het mängisch drü, vier mal, bald dür Lischt, bald dür Gwalt, Hand g'änderet, bis es im Lager aglanget isch. Di gschicktischte sy d'Kroate gsi, wo mit de Schwyzer zur Division Merle ghört hei, di frächschte d'Franzose, di gröbschte d'Baiere-n-und di guetmüetigschte natürlech d'Schwyzer. Aber grad juscht wäge däm hei si vo de russische Bure geng am meischte-n-übercho, und sy ne di Andere z'uverschant worde, so hei si e vatterländischi Prüglete-n-agschtellt und derby g'wöhnlech d'Oberhand bhalte.
Jedi Division het zwar ihre rayon gha; aber wenn de der Has zuefällig grad im Nachbar-rayon gsi isch, so het me natürlech d'Gränze nid so exakt g'kennt. Ds erschte Schwyzer-Regimänt het e zytlang sy rayon näbe däm vo de Baiere gha, und d'Gränze het e breite, sumpfige Bach bildet. Me het bald gmerkt, daß änet dem Bach »der feisser Bode«-n-isch gsi, und nid lang isch es gange, so hei sech a-n-ere-n-einsame Schtell zwee Boumschtämm übere Bach gleit gha, und der Houpme Brambärger isch mit syne Lüt übere gschliche. Me het's uf ds Vieh abgseh gha, wo d'Bure-n-im Wald verschteckt gha hei. Öppe-n-e halb Schtund vom Brüggli wäg isch me-n-a d'Gränze vo mene Burehof cho. Hie het der Houpme sy Fäldweibel mit es paar Grenadier zrück gla, für der Rückzug sicher z'schtelle, und isch sälber rächts düre Wald wyter gange. Dä Burehof het me sölle reschpäktiere, will er de Baiere ghört het. S'isch aber nid lang gange, so gseht der Ludi, daß französischi Voltigeurs i däm Burehof e Requisition aschtelle. D'Baiere, wo im Waldsoum vis-à-vis uf e Momänt gwartet hei, wo si de Franzose di z'sämetreiti War chönne ga abjage, het der Ludi Bickhard nid chönne gseh. Drum het er sech mit syne Manne-n-uf d'Bei gmacht für d'Franzose ga z'verjage. Mit Zuunschtäcke-n-und »guete Worte« hei üsi Grenadier de Franzose d'Sach abgnoh. Aber anschtatt dermit abzreise, hei si, ganz wie albe daheime, no hurti im Hus inne-n-e Härzschtärkung müesse ga näh. Si hei Eine vor em Hus la schtah für z'hüete. Chuum füf Minute nachhär chunt di Schildwach cho z'schpringe: »Fäldweibel, d'Baiere chöme, es ganzes Peloton und e höchere-n-Offizier.« Wäre's Wenigi gsi, su hätt's der Ludi uf ne-n-Usschwingete la abcho. Aber daß de no e höchere-n-Offizier derby sygi, das het ihm's nid chönne, und 249 er het lieber ds Bratis la fahre. Uf verbottene Wäge sy si so wie so gsi, und di giechtige Rappört het me gschoche. Drum het sech der Ludi mit syne Lüte verschteckt, bis daß d'Baiere furt gsi sy. Wo me gar nüt meh ghört het um ds Hus ume, isch der Ludi füre gschloffe. Der Proviant isch furt gsi bis a ne-n-einzigi Schpäcksyte-n-und es Chrüegli Chornbranntewy. Uf der Schpäcksyte-n-isch mit mene Chnebeli e Zedel agschteckt gsi mit öppis Gschribenem druffe. Der Ludi nimmt das Papierli und liest:
»Von Feldweibel Ludwig Bickhard von der Grenadierkompagnie Bramberger, Ien Schweizer-Regiments, vormaligem Direktor der Kriegsakademie zu Ittigen, dankend empfangen:
2 Speckseiten
2 Laffli
1½ Dotzen Würst
1 Faß Branntwein
4 Säcke Mehl
5 Mütt Waizen
1 Hafen Schmalz
Den Rest lasse ich ihm zum Andenken, mit dem Rat, ein andermal besser aufzupassen, wenn er den Marder spielen will.
Sanscadenette
Major und Bataillonschef im kgl. bair.
3. Infanterie-Regiment.
250 Es dümmers Gsicht als i däm Ougeblick het der Ludi i sym ganze Läbe no nid gmacht. Nam erschte Schtuune schpringt er um ds Hus ume, für ga z'luege, wo di Baiere hi syge; aber es isch niene kei Schpur meh z'etdecke gsi. Uf em Heiwäg het er so mängisch der Chopf gschüttlet, daß syni Grenadier gmeint hei, ihrem Fäldweibel heig im Hirni öppis la ga. Nid weniger het sech der Houpme Brambärger g'wunderet ob däm Zedel, wo der Ludi vo Schtund a im Fuetter vo syr Bäremütze versorget het. Me het Erloubnis gheusche, z'morndrisch wieder i di glychi Gäged ga z'reguiriere, und het se-n-übercho. Me het de Baiere wieder öppis abgjagt, ohni öppis z'merke vom Major Sanscadenette. Aber d'Baiere hei du d'Schwyzer verfolget und bi där Glägeheit ihres Brüggli etdeckt. Uf der dritte Requisition hei sech der Houpme Brambärger und sy Fäldweibel vorgnoh, si welle de no über dä Burehof use, wo der Ludi ds erschtemal gsi isch. Der Ludi isch als Füehrer vorus über ds Brüggli trabet. Aber, wo-n-er mitts druffe-n-isch, git's e Chrach und der Ludi flügt mit zweene Soldate bis über d'Ohre-n-i Sumpfbach yne. Chuum schtreckt er underem Glächter vo der übrige Mannschaft und vom Houpme sy Chopf wieder füre, so tönt us em Wald e bekannti Schtimm: »Wie het's es Chüschtli, Ludi?« Der Houpme Brambärger gseht im 251 glyche-n-Ougeblick änet dem Bach der Fritz Lombach zwüsche de Böume vo eim Bei uf ds andere hopse-n-und sech chrümme vor lache. Är sälber het nüt gschyders fürebracht als: »Jitz säge-n-i hingäge-n-o nüt meh.« Dem Ludi syni Unglücksg'fährte sy scho lang usegraagget gsi, wo der Ludi geng no mitt's im Bach schteit und schpeut und Schlamm und Wasser us Gsicht und Haare schtrycht und mit byssige-n-Ouge-n-i Wald use glotzet.
»Chum doch use!« rüeft ihm der Lombach zue, und schtreckt ihm es Gwehr use, für ihm z'hälfe. Wo si ne-n-ändlech dusse hei, isch er e so übernoh gsi, daß er gar keini Wort gfunde het. Er het nid gwüßt, öb er dem Major Lombach söll di militärische-n-Ehre-n-erwyse, oder öb er ihm söll ume Hals falle, bis ihm der Lombach vorgryft und ne mit samt allem Schlamm und Dräck umarmet und a sech drückt und seit: »Aber Ludi, kennsch mi eigetlech nümme? Salut, Vikari vo Bollige!« Baiere-n-und Schwyzer sy dasume gschtande mit offene Müüler und hei allerwälts nüt begriffe. Me het du es neu's Brüggli härgschtellt, damit der Houpme Brambärger o übere chönni. Und du hei di drei Fründe-n-es Wiederfinde gfyret, wie-n-es sälte-n-eis git. Sobald alli Soldate-n-uf der glyche Syte vom Bach gsi sy, hei si se la ablige-n-und sy z'säme-n-a-n-es guet's Plätzli sech ga i ds Miesch schtrecke. D'Fäldfläsche 252 het cirkuliert uf ds Wohl vo der alte Fründschaft und allem Liebe-n-und Heimelige z'Bärn.
»Gäll, dir ha-n-i der Proviant erläse,« zäpflet der Lombach.
»Wenn i gwüßt hätti, daß du's bisch,« seit der Ludi, »so hätt i mi de nid so la usplündere.«
Mit »obrigkeitlecher Genähmigung« het der Fäldweibel sy Montur abzoge-n-und sech mit unbeschryblechem Wohlsy am sunnige Waldsoum la usdunschte.
»Sit wenn syt Dir da?« fragt der Houpme Brambärger.
»Erschtes,« antwortet der Major Lombach, »sy mer scho sit sibe Jahre duzis, ha-n-i g'meint, oder nid? Z'Polotzk bi-n-i ungfähr so lang wie dir Beide. Major bi-n-i sit vierzäh Tage.«
»Und dy Frou?« platzet der Ludi jitz use.
»My Frou? – Sit wenn ha-n-i e Frou?«
»Ja, syt der de geng no verschproche?«
»I bi nie verschproche gsi.«
»Das isch jitz aber vom Mehbessere,« meint der Ludi mit Etrüschtung, »was hesch is de ga Paris gschribe?«
»I well se ga heusche,« ha-n-ig ech gschribe-n-und nüt anders. Aber es isch halt du ganz anders usecho.«
Natürlech sy du di beide Fründe-n-uf e Lombach los g'schtürmt und hei welle wüsse, was gange syg. 253 Z'erscht het er sech g'wehrt und nüt welle säge. Me het ihm agseh, daß ihm di Frage-n-e chly d'Schtimmung verderbe. Nadäm er e zytlang, uf em Rügge-n-usgschtreckt, i d'Böum ufe gluegt het, sitzt er undereinisch uf und seit: »Ja nu, eigetlech wüsse mer ja kei Tag, öb mir is z'morndrisch ume gseh, und schade cha's am Änd nüt, wenn dä, wo einisch wieder ga Bärn chunt, weiß, was gange-n-isch. I für mi rächne nit druuf, wieder hei z'cho. – He nu, i bi also würklech verliebt gsi i ds Blanche, und i ha's welle. Es het mi zwar schwär g'choschtet, ändlech dra z'gloube. Aber das Töchterli het mi duuret, und i ha gseh, daß doch meh hinder ihm schteckt, als i sünsch g'meint ha. Dem Alte ha-n-is zwar nid gönnt, aber, wie gseit, si het mi duuret.
»Bisch de dyr Sach so sicher gsi?« erloubt sech der Ludi z'frage, obschon er der Lombach z'guet g'kennt het, für nid z'wüsse, was er wärd antworte. Aber ds Güegi het ne gschtoche, ne z'provoziere.
»E bhüetis,« meint der Major, »wie mängisch het si na mer g'anglet! – Item, i ha my Rächnung g'macht gha, ha mi und ds Roß useputzt, daß es e Gattig gha het und bi gritte. Wo-n-i gäge ds Wittigkose-n-use chume – wüsset der, dert under de-n-Eiche – und wyters a nüt dänke, da schteit undereinisch d'Frou Landorfer vor mer im Wäg. I weiß no jitz nid, was si het welle. Aber gsi isch si 254 halt wieder! – Herrgott, lueget, – hätt se-n-am liebschte zue mer uf ds Roß grisse-n-und wär mit ere-n-uf und dervo. Es isch mer gsi, wie wenn mer Öpper es füürigs Schytt tät i d'Bruscht ynebohre. I weiß nid, was i nere gseit ha, i bi komplet verhürschet gsi. Dänkt ha-n-i gloub nüt. I ha nume-n-es Gfüehl gha, wo mi zwunge het, dem Goul d'Schporre-n-yne z'drücke. Wie bsässe bi-n-i dür ds Zollgäßli us gschprängt, ohni z'luege, wohi. Dermit isch d'Sach us gsi. Was ha-n-i z'Bärn no welle? I wär myr Läbtig e-n-unglückleche Möntsch gsi, zwüsche dene Zwo inne. Zu euch ha-n-i nid welle. I ha mer anno achtenünzgi gschwore gha, i gang nid zu de Franzose. Und jitz ha-n-i doch zue ne müesse. Was wott me i nere Zyt, wo si um Schtaate-n-und Fürschtetümer handle, wie um nes Heimetli? – So, jitz wüsset der, wie's gange-n-isch, und jitz redet mer nüt meh dervo. I wott nüt meh ghöre vo der ganze Gschicht.«
Allne wytere Frage-n-isch der Major Lombach usgwiche. Er het vo der erschte Schlacht bi Polotzk afah brichte, wo-n-er sech d'Majors-Epaulettes verdienet het. Und di Andere hei ne wyters o nümme plaget, will si gmerkt hei, daß es ihm mit syr Liebesgschicht gar nid um ds Gschpasse gsi isch.
»Und de du, Ludi,« fragt er du no, bevor si wieder usenandere gange sy, »wie gfallt's der? Chas der's jitz nid besser als d'Theologie, he?«
255 »Chönne tät's mer's scho, a däm fählt's nid.«
»Ja, was isch der de nid rächt?«
»O,« macht der Ludi, zieht d'Achsle-n-ufe-n-und chehrt sech um, für i d'Uniform z'schlüüfe.
»La gschoue! Füre mit! I wott wüsse, was der fählt,« seit der Major und nimmt der Ludi fescht bi'm Arm.
»Du chansch mer glych nid hälfe.«
»Das fragt sech de no.«
»Nei. Was Eine sech sälber ybrochet het, mueß er halt o usässe. Da hilft e kei Protäktion und nüt.«
Der Lombach schüttlet der Chopf und luegt mit gwundrige Blicke der Houpme Brambärger a. Aber dä zieht o d'Achsle-n-ufe-n-und schüttlet der Chopf, währed der Ludi troschtlos i d'Waldblütti useschtieret.
»Feldwebel Bickhard!« kommandiert jitz der Major z'Gschpassem, »will er wohl rapportieren, wo ihn der Schuh drückt, oder ich schmeiß ihn in Arrest.«
Der Ludi lachet so chly gallig, list sy Bäremütze-n-uf und wott sech umdräje für z'gah. Da het ne der Lombach zrück und seit: »Allons, Ludi. Sy mer der nümme guet gnue, daß de-n-is dy Chummer nid wottsch avertroue. La gseh, rück use! Lue, du weisch nid, öb mer no einisch z'säme chöme. I 256 förchte geng . . . . . afin, nei i förchte nüt. Es wär mer ja no so rächt. – Was meinsch de, was de der ybrochet heigisch?«
»I bi halt untreu worde. I bi eifach nid, wo-n-i sött.«
»Himmeld . . . . .« fahrt der Lombach uf, »hör mer uf mit . . . . .«
»Du channsch lang donnere. Das fluechisch mer nid ewäg. Lue, das wär erscht rächt zum Verrücktwärde. I gseh geng my Muetter vor mer und der Pfarrer Müsli.«
»So? – dä isch eigetlech o d'Schuld, warum i hie bi, weisch. I ha, weiß Gott, nid mängs Paar Schueh düregmacht i di großi Chilche; aber natürlech ha-n-ig ihm grad denn müesse-n-i d'Predig loufe, wo-n-er vom Hürate gha het. Was het er neue da gha, so-n-e Schpruch: »Wer eines Andern Weib ansiehet, der hat mit ihr . . .«
»Ihrer zu begehren,« verbesseret der Ludi, »der hat mit ihr die Ehe gebrochen.«
»Ja präzis.«
»He nu, dä het er emel nid erfunde, dä schteit i der Bibel.«
»I weiß scho. Äbe drum. Da bsinnt sech de Eine, göb daß er hüratet.«
»He ja, natürlech. Aber das isch no kei Grund zum Ryßus näh.«
257 Der Major het sech uf d'Läfzge bisse, und der Brambärger het ds Lache verha.
»Ja nu,« seit ändlech der Lombach, »jitz hei mer wieder einisch Chindelehr gha. Wär hätti das hie gsuecht? – Aber jitz mueß i gah. Läbet wohl.«
Di drei hei sech härzlech bhüetet und sy zu ihrne Soldate gange. Im Abryte het der Major no einisch der Finger uf und rüeft de Schwyzer zue: »Jitz reschpäktieret mer de aber d'Gränze vo enem rayon.«
»Nei, nei, Herr Major,« hei si-n-ihm g'antwortet, »mer luege de z'erscht, öb der d'Trämle düregsaget heit.«
Kei russischi Chugle hätti der Lombach epfindlecher chönne träffe-n-als der Vorwurf, wo der Ludi sich sälber gmacht het. Aber wie vo je här het er nid gwüßt sech dermit abzfinde. Sy Fähler wieder guet z'mache, het ihm ganz unmüglech gschine. Er het sech nie gärn über Rächt oder Unrächt vo sym Tue und Trybe Rächeschaft gä; aber plaget het's ne halt einewäg, und drum wär's ihm am liebschte gsi, der Chrieg hätt ihm uf irged e-n-Art drus und dänne ghulfe. Jedefalls het er nid na'm Recäpt, daß wyt vom Gschütz alli Soldate git, gläbt. Aber es het ihm nüt g'nützt. No lang hei si z'Polotzk müesse-n-umenandere marschiere-n-und fouragiere, ohni z'grächtem wieder a Find ane z'cho. Und 258 währed där längwylige Zyt isch du der Lombach mängisch es eigetümlechs Gfüehl vo Einsamkeit acho. Er hätti du Öpper g'manglet, wo-n-ihm e chly hätti ghulfe dänke. Je länger descht meh het er Längizyti na'm Ludi Bickhard übercho, ohni daß er sech zuegschtande hätti, wettigi, wichtigi Rolle der verfählt Vikari i sym Läbe müessi schpile. Zwöi-, drümal het er ne welle ga sueche, für mit ihm z'brichte, und jedesmal het er e so ta, wie wenn er nume gieng, für dem Ludi e Gfalle z'thue. »Kenne da einen armen Teufel, der bei meinen Landsleuten dient, muß mal nach ihm sehen,« het er öppe syne Regimäntskamerade gseit. Aber der Lombach het ne nid sölle finde. S'isch grad gsi, wie wenn ihm Öpper dä Fründ verschteckti, damit er sech sälber mit syne Skruple müeß abfinde.
Der Ludi sälber isch ganz i der glyche Verfassung gsi, nume mit dem Underschid, daß är vo Natur meh nachedänkt und lieber Anderi us em Schpil gla het. Der Lombach het ne mängisch gnue la merke, daß er weder Sinn, no Verschtand gha het für syni Sorge. Überhoupt isch er zwüsche däm ruuche Soldatevolk geng meh zur troschtlose-n-Überzügung cho, daß ne ja doch i der ganze Gottswält Niemer begryfi und verschtandi. Albe-n-einisch het er sech de ne Ruusch atrunke, für nachhär descht tiefer i sys Eländ yne z'cho. Hätt ihm nid sy liebe 259 chlyne Houpme-n-albeneinisch bi Nacht und Näbel i ds Gwüsse g'redt und gseit: »Hör mir z'lieb uf, i cha di sünsch gwüß, gwüß nümme bhalte,« so wär's no ganz hinde-n-abe gange mit ihm. Wäge syne böse Lüün hei d'Soldate nume Freud gha, wenn ihm öppis lätz gange-n-isch. Nume der Hans Gnägi het öppe no chly Härz gha für ihn.
Einisch het ds Regimänt bi schröcklechem Wätter drei oder vier Tag lang müesse-n-umenandere marschiere. Me het i de Wälder bivouakiert, het schier nüt z'ässe gha und d'Soldate hei das Umenandere-rütsche-n-im Dräck geng meh verwünscht. Der Ludi het ds sältmal d'Fahne gha z'trage-n-und isch emel o i so mene troschtlose Momänt i der Front gschtande-n-und het glost, wie d'Soldate vo der Fahnewacht sich mit schlächte Witze tröschtet hei. Är sälber het gschwige. Nid emal glachet het er, wenn öppe-n-e »Guete« gfloge-n-isch. Wo-n-er du gar no ghört, wie-n-ihm Eine zurüeft: »Bätt doch Pfaarer! du söttisch ds Wättermache verschtah,« da isch's ihm e so bitter über ds Härz cho, daß er syni nasse-n-Ouge-n-im Fahnetuech het müesse verschtecke.
Ändlech, ändlech, am Namittag vom sibezächete-n-Oktober hei si im Lager vo de Schwyzer Generalmarsch gschlage.
Me het am Trybe vo de höchere-n-Offizier gmerkt, daß öppis anders los isch. Mit großer Hascht het 260 me Munition verteilt, und chuum isch Alles rächt bi-n-enandere gsi, het ds erscht Bataillon underem Kommando vom Houpme Gilly vo Luzärn im Gschwindschritt müesse-n-abrücke. Öpper het ghört, daß der Brigadegeneral dem Houpme Gilly gseit het, si müesse bi Rostna di französische Vorposchte ga use houe. Uf däm Marsch isch nüt gredt worde. Scho het e Jede müesse luege, daß er gnue Schnuuf bhaltet, und de het me gschmöckt, daß es Ärnscht gilt, bsunders, wo me's du na nere Schtund afange het ghört chlepfe. I nere Schtraßegable-n-isch e Kupälle gschtande-n-i mene Totehof. A däm Totehof isch me-n-im Loufschritt vorby, het deployiert, und undereinisch sy linggs und rächts Soldate-n-i ds Gras gfalle. Ds Bataillon isch i ds Füür grate, me het nid gwüßt wie. Si sy wieder einisch so a mene-n-uheimelige Wald gägenüber gschtande, wo me gar nid gwüßt het, was drin isch. No kei Halbschtund isch me da gsi, so chrache d'Rottefüür i wytem Boge z'ringsetum us däm Wald. Es het scho chly afah nachte, so daß me vo jedem Schutz ds Füür gseh het. S'isch grad gsi, wie wenn der ganz Waldsoum brönnti und schprätzleti. E dicke Pulverdampf isch dahär cho z'schlyche, und ei Salve-n-über di anderi het üsne rote Soldate-n-über d'Chöpf pfiffe. I däm fürchterleche Lärme-n-und Rouch inne het me gar nid begriffe, wo düre sech d'Sach eigetlech 261 zieht. Undereinisch chunt ds Kommando zum Rückzug mit Richtung uf di Kapälle. D'Offizier hei sech d'Häls usgschroue: »G'ordnet marschiere! nume g'ordnet! Arm an Arm!« Es isch es verdammt uheimeligs Gfüehl gsi, dem Find im Ougeblick müesse der Rügge z'chehre, wo-n-er juscht mit aller Macht us em Wald füre broche-n-isch. Daß si ganz allei und vo aller Hülf abgschnitte gsi sy, hei di schwyzerische Soldate dä Ougeblick no nid gwüßt. Mit Müj het me sech ebha, Loufschritt az'schla. Es isch no ringer gange, eint und anderi Abteilung z'schtelle-n-und dem Find no ne Salve-n-i ds Gsicht z'brönne. Wie uf ne rettendi Insel hei si sech du i dä chly Friedhof yne gschtürzt. Me isch über d'Greber gschtolperet und het sech i chrisdicker Füürlinie hinder d'Umfassungsmuure gschtellt. Ds letscht Aberot het juscht no i de Schybe vo der Kapälle glänzt, wo me sech i däm Todesgarte-n-ygnischtet het.
E-n-Ougeblick het d'Verfolgung nahgla, will d'Russe-n-im Pulverdampf e chly d'Richtung verlore gha hei. Aber chuum hei si d'Bäremütze hinder der Chilchhofmuure gseh, so het Salve-n-um Salve g'chrachet, und mit jämmerlichem Chlingele sy di guldige Fänschterschybe vo der Kapälle-n-erlösche. Jitz ersch het me du gseh, daß me völlig umzinglet isch und daß es nume no gulte het, sy Hut müglechscht tüür z'verchoufe. Wenn es jedes Gebätt als 262 es Röuchli sichtbar würdi, so wär i däm Ougeblick der Friedhof vo Rostna ei einzigi Rouchsüüle gsi; denn e Jede het dänkt, jitz syg's us. Der Chilchhof isch aber ohni däm i Churzem e-n-einzigi Rouchwulke gsi, e Höll uf Ärde. Ds Chrache, Chlepfe, Brüele, Schtöhne het Allne völlig d'Bsinnnug gnoh, und was Alles i däm Rouch umenandere gfloge-n-isch: Chugle, abgschprängti Schteine, Escht, Monturschtück und allergattig bluetigi Fätze. Aber na wenige Minute scho het sech der Rouch verzoge. Me het afah erchenne, wär am Bode ligt und wär no schteit. Me het de Schtärbende, schtatt se chönne z'tröschte-n-und ne-n-ihri letschte Grüeß und Wünsch abz'näh, nume d'Patrontäsche-n-und d'Seck na Munition erläse. Nume no vereinzelt sy d'Schüß gfalle, währed ds Suuse-n-und Pfyfe vo de findleche Gschoß um nüt abgä het. Hätti nid di zuenähmendi Fyschteri nacheghulfe, so wär Niemer meh gschtande. Jitz ghört me dem Houpme Gilly sy Schtimm: »Manne, händ er kei Patrone meh?«
Es isch kei Antwort cho.
»So müend mer se vo Hand näh. Wenn ich zum Angriff blose lo, su schpringid all mitenand über d'Muure. Aber blybid binand! Nu der Schtroß noh, wo mer här cho sind.«
Es isch e fürchterleche-n-Ougeblick gsi, bsunders für die, wo verwundet zwüsche de Greber gläge sy. 263 Jede het no ds Usserschte probiert, für nid müesse z'rück z'blybe.
Der Trumpeter setzt a und blaset der Regimäntsrefrain: »Bhüet di Gott, fry Alpeland . . . . .« Wyter isch er nid cho. Z'sämebroche-n-isch er und het sys Bluet über ne Grabschtei la loufe.
Aber me het ne scho verschtande. Im Nu isch Alles über d'Muure gsi. Frylech, Mänge-n-isch grad druffe blybe lige-n-oder mit mene Schrei z'Bode gfalle. Alli Andere sy a mene Huufe, wie-n-e Heerd wüetigi Schtiere, mit fürchterlechem G'schrei uf di nächschti findlechi Abteilnng los – es sy Finländer gsi – und hei mit de-n-umgchehrte Gwehr um sech ghoue, daß d'Chölbe z'dotzetewys umenandere gfloge sy.
Es het Luft gäh, und, was no het chönne loufe vo de Schwyzer, isch im Loufschritt gäge Polotzk zue. Eini vo de letschte Chugle, wo ne d'Finländer nache gschickt hei, het der Houpme Gilly troffe. Er isch uf de-n-Achsle vo syne treue Soldate gschtorbe, währed si ne-n-i ds Lager treit hei.
Chuum sy d'Finländer underem Aprall vo de Schwyzer ufenandere gschtobe gsi, so merkt der Ludi Bickhard, daß sy Houpme nid umewäg isch.
»Wo isch üse Houpme?« fragt er i allem wyterschpringe. Aber es het ihm Niemer Bscheid gä. »Wo isch der Houpme Brambärger? – Redet doch! – 264 Het ne Niemer gseh?« – Ohni z'antworte-n-oder o nume hindere z'luege, sy si vor ihm här trabet. Erscht na vielem Frage seit Eine: »I ha ne z'letscht no im Chilchhof gseh, i weiß nid, öb er mit use cho isch.«
»De gange-n-i ne ga sueche. Wär chunt mit?«
Ohni Lut z'gä, isch alles wyter marschiert. Der Ludi isch blybe schtah und het bald nume no ds Chlefele vo der Colonne-n-us der Fyschteri use ghört. Seelenallei isch er da gschtande. Der Gedanke, daß sy liebe Brambärger uf däm Chilchhof chönnti zrückblibe sy, het ne schier i d'Verzwyflung tribe. »Aber jitz mueß es sy,« het er sech gseit, »das la-n-i hingäge nid uf mi cho.«
Ohni sech wyter z'bsinne, isch der Ludi zrück gloffe, de Charrgleus vo der Schtraß na. Wo-n-er öppe füfhundert Schritt gange gsi isch, het er bald da, bald dert ghöre schtöhne-n-us der Fyschteri use. Er het nid rächt gwüßt, wo-n-er eigetlech isch. Bi jedem Ton, wo-n-er ghört het, isch's ihm chalt übere Lyb gloffe. »Isch das ne-n-ächt?« het er sech gfragt. Aber us Angscht vor em Find het er's nid gwagt z'rüefe. Meh als einisch isch er über ne Tote gschtolperet. Plötzlech gseht er es eigetümlechs Schtärnli vor sech, wo sech mit dem Nachtluft het gschine z'bewege. Er isch erschrocke drob. Aber im nächschte-n-Ougeblick chunt im z'Sinn, was es isch, nämlech ds ewig 265 Liecht, wo dür di verschmätterete Fänschter vo der Kapälle glüüchtet het. Jitz erchennt er o d'Chilchhofmuure-n-und weiß bald, wo ihri Kompagnie gschtande-n-isch. Er schlycht der Muure na, taschtet sech über di Gfallene-n-und rüeft hübscheli: »Houpme Brambärger! Houpme Brambärger!« Kei Antwort.
Jitz chlätteret er uf d'Muure-n-und rüeft wyter. Ändlech ghört er grad under sech, am Fueß vo der Muure, verworreni, französischi Wort.
»Brambärger, bisch du's?«
»E! – Was isch?«
»Bisch du da, Albär?
»Wo bi-n-i?« – »Wär isch da?«
»I, der Ludi. Der Fäldweibel.«
E-n-unverschtändleche Ton het g'antwortet. Der Ludi schpringt abe-n-und fallt uf möntschlechi Lyber. Er erchennt e Gschtalt, wo a der Muure sitzt und schnaagget zueche: »Bisch du da, Albär?« Es dumpfs Jammere-n-antwortet. Andlech verschteit er: »Oh comme j'ai soif!« Jitz het er d'Schtimm umegchennt. Das mueß ne sy. Aber er het sech nid chönne verschtändlech mache. Ne furtschleipfe-n-isch i der Fyschteri nid wohl müglech gsi. Und so het der Ludi bschlosse, bi sym Houpme z'blybe, bis es e chly tagi. Er het sech näbe-n-ihn a d'Muure gsetzt und het ne-n-uf d'Schooß zoge. Wo's ihm wohl chalt worde-n-isch, het er a mene Tote der Kaput ab em Habersack 266 gschnallet und sy Fründ zuedeckt. Es isch e-n-etsetzlechi Nacht gsi, so under de Tote mit mene villicht schtärbende Fründ i de-n-Arme. Er het sech gränzelos afah förchte. Alli Bott isch's ihm gsi, wie wenn Eine vo dene Tote d'Händ na-n-ihm usschtreckti, für ne mit i ne schwarze-n-Abgrund abe z'zieh. I der Höll chönnt's nid gruusiger sy, het's ne dunkt. Und wie läng, wie läng isch ihm di Nacht vorcho! Wie dütlech und uheimelig isch sy Vergangeheit a-n-ihm düregange. Ds Gwüsse het ne g'marteret, bis er ändlech us sym gschpänschterhafte Nachtlager zum glitzerige Schtärnehimmel ufgluegt und ufgschroue het: »Vatter im Himmel, wenn du bisch und läbsch, so verzieh mer my Sünd. Häb Geduld und Erbarme mit is. Füehr is use-n-und hilf mer wieder guet mache.« Isch er z'erscht ob syr eigete Schtimm schier erschrocke, so het's ihm uf dä Notschrei abe gwohlet. Er het ds Gfüehl übercho, er heig es Rettungsseil ergriffe. Aber di Nacht het der Ludi um mängs Jahr elter gmacht.
Na viele qualvolle Schtunde-n-isch d'Kapällemuure chly häller worde. Grabchrütz und Grabschteine hei sech dervor afah abzeichne, und ändlech het me-n-o am Bode chly chönne-n-underscheide, was dasume gläge-n-isch. Grad vor der Kapälle-n-isch der Trumpeter gläge. I allne mügleche Positione sy di Tote-n-uf und zwüsche de Greber zum 267 Vorschyn cho, teilwys mit verzerrte Gsichter, so daß es dem Ludi nume no gruusiger vorcho isch. Er het's nümme chönne-n-ushalte-n-i däm Moderloch und het der Houpme-n-ufgrüttlet. Es isch nid so liecht gange, ne zue sech z'bringe. Aber ändlech het er doch d'Ouge-n-ufgschlage-n-und der Ludi groß agluegt, mit etsetzlechem Schräcke-n-uf em Gsicht.
»Häb nid Angscht,« seit ihm der Ludi, »i bi's ja, der Ludi. – Wo fählt's der eigetlech?«
Ohni es Wort füre z'bringe, reckt der Houpme mit der Haud usicher a Chopf ufe, wie wenn er öppis wett abwüsche.
Der Ludi het ihm am Chopf ume taschtet und gmerkt, daß ds Haar hindenabe naß isch vo Bluet. Er het's ufgä, ne zum Verschtand z'bringe, sondere het ne-n-a d'Muure gschtellt und ne-n-uf syni breite-n-Achsle glade, grad wie dennzumal i der Bolliger-Allee. Über Greber und Lyche wäg isch er dem Tor zue und mit syr liebe Lascht düre chalte Morgenäbel der Schtraß na uf Polotzk zue gloffe. Halb tot isch er im Lager acho. Es isch scho Alles wieder marschfertig gsi, und währed si der Houpme Brambärger i ds Lazaret treit hei, isch di zwöiti, furchtbari Schlacht bi Polotzk dür di russische Kanone-n-ygleitet worde.
Mit der unglückleche Schlacht, wo d'Schwyzer dür ihri Kampfluscht dem Marschall Gouviou St-Cyr 268 e Schtrich dür d'Rächnung gmacht und doch sy Armee vor der völlige Niederlag grettet hei, het erscht ihri eigetlechi Heldeloufbahn agfange.
Währed si i der Nacht druuf di brönnendi Schtadt Polotzk verteidiget hei, bis d'Loufgrebe mit russische Lychname bis obe-n-usgfüllt gsi sy, isch ds bairische Korps zrückmarschiert gäge Wilna. D'Schwyzerdivision hingäge het mit dem zwöite-n-Armeekorps gäge d'Beresina müesse marschiere, für dert di großi Armee uf ihrem Rückzug vo Moskau ufz'näh.
Der Houpme Brambärger isch scho währed der Schlacht mit dem Lazarett uf Wilna abgschobe worde. Dert het ne der Lombach erscht na mehrere Wuche-n-etdeckt und ne zue sech i ds Quartier gnoh.
Underdesse het sech der Winter mit grusamer Chelti ygschtellt und nameloses Eländ über di ganzi Armee bracht.
I der erschte Hälfti Chrischtmonet ghöre di beide Bärner einisch, wo si z'Wilna i ihrem Quartier zum Fänschter us luege, trummle. Me het vernoh gha, daß d'Nachhuet vo der große-n-Armee im Azug sygi. Wär di byßigi Chelti nid z'hert gschoche het, isch uf d'Gaß ga luege, öb me keini Bekannte gseji, so o der Lombach. Wo d'Schwyzer cho sy – vo der ganze Division no es Trüppeli vo chuum drühundert Ma – het der Lombach se gmuschteret, so guet es müglech gsi isch. Aber, wär het di Lüt sölle-n-ume 269 kenne. Di ygfallene Gsichter, nid viel anders als Toteschädle, mit abgfrorene Nase, schtruppige Bärte, länge Haare, alles ygwigglet i allergattig z'sämegläseni Hudle. Nid emal a der Figur het me se chönne-n-erchenne. Si sy so abgmageret gsi, daß si gar nüt meh vorgschtellt hei. Alli Bott isch uf em Marsch Eine-n-i Schnee gfalle. Me het nid umegluegt. Wär z'Bode cho isch, isch vergässe-n-und verlore gsi.
So het der Lombach vergäbe gsuecht. Aber z'hinderscht a der Colonne löst sech e so ne Jammergschtalt ab, plampet uf ne zue und grinset ne-n-a us mene völlig verunschtaltete Gsicht.
»E du barmhärzige Himmel! – Bisch du's, Ludi?« fragt der Lombach.
Di Jammerfigur nickt mit dem Chopf.
»Chum zue mer, chum,« seit der Lombach, und zerrt ne i sys Quartier. Wo der Ludi da sy Houpme-n-ume findt, het er vor Freud afah hüüle-n-und zittere. Si hei ne-n-us syne Hudle losgwigglet, ne-n-abzoge, ihm mit Schnee di halb erfrorene Glieder abgribe-n-und ne-n-i-n-es Bett gleit. Der Ludi isch lang nid im Schtand gsi, öppis z'säge. Erscht es paar Schtund schpäter het er Wort füre bracht für z'danke-n-und z'erzelle; aber me het ne di längschti Zyt nid chönne verschtah. Ob sym merkwürdige Gschtaggel, sy si afange-n-uf d'Idee verfalle, der Ludi syg ganz 270 ume Verschtand cho. Erscht i der Nacht het sech dä unglücklech Möntsch z'grächtem chönne verschtändlech mache.
»Mir isch's übel gange,« het er gseit, »eh myn Gott im Himmel, was hei mir usgschtande! Sit dreine Wuche ha-n-i kei Bitz Brot meh gseh. Mer hei müesse Miesch und Boumrinde frässe. Es nimmt mi nume wunder, wie mer dahäre cho sy.«
Da d'Armee und di einzelne Corps völlig ufglöst gsi sy und kei Möntsch meh kontrolliert het, wo d'Lüt blybe, sondere Jede gluegt het, wie-n-er sech dürebringi, hei si du usgmacht, si welle vo jitz a z'säme ga. Der Lombach het für Proviant gsorget und het dem Ludi Chleider und Schueh chönne verschaffe. Gärn hätte si no-n-es paar Tag hie gleuet. Aber nid lang na de letschte Nachzügler vo der große-n-Armee het der Kosakeschräcke d'Schtadt überfalle, und Alles, was chönne het, isch uf und dervo. Di drei Fründe sy sälbander mit Lombachs Roß gange-n-und hei Chehri um gmacht, für z'ryte.
Ds Eländ isch über alli Begriffe gange. Es isch nid z'beschrybe, was si a Chelti, Hunger und Schmärze hei müesse lyde. Z'schaarewys sy d'Lüt umcho.
Der Ludi het sech einisch nid chönne-n-ebha, zu mene Wachtfüür ga zueche z'schtah, und das het ihm syni Finger gchoschtet. Si sy-n-ihm druuf 271 abe-n-erfrore. Und usser däm isch er so übel zwäg gsi, daß er bald chuum meh d'Chraft gha het z'loufe. Vo Tag zu Tag het's ihm böset, und ei Morge, wo si ne-n-us mene Schtall vo nere verlassene Schüüre hei welle fürezieh, für ne-n-uf ds Roß z'setze, het der Ludi gseit, si sölle ne la lige-n-und gah, mit ihm syg's us.
»Da kennsch du-n-is schlächt, wenn du meinsch, mer laje di im Schtich,« seit der Lombach, halb erbost. Er isch um d'Hütte-n-ume gschtriche, für z'luege, öb d'Kosake nid umewäg syge. Es isch e troschtlose Tag gsi. Der Näbel isch i de düre, bäseförmige Chrone vo de Birkewälder bhanget, und i ändlosem, verzatteretem Zug sy di verlumpete Gschtalte-n-im höche Schnee vorby gschtriche. Wahri Chnochegschtell vo Roß mit abgfrässene Schtile hei müehsälig Wäge, Schlitte-n-und Kanone dahärgschleipft, und der Schnee het under de Reder ggyret i der furchtbare Chelti.
Der Major het sys Roß wieder i Schtall yne zoge-n-und alli drei hei sech hert anenandere gleit. Lang hei si schtumpfsinnig dür ds lääre Schparrewärk i Näbel usegluegt – ds Schtrou vom Dach isch längschtes abegrisse-n-und de Roß verfuetteret gsi. Ändlech seit der Ludi zum Lombach: »Gäll i ha doch rächt gha?« Der Lombach het gschpürt, was sy Gfährte gmeint het und het e kei Antwort gfunde.
272 »Lue,« fahrt der Bickhard wyter, »i ha jitz abbüeßt. Will's Gott! – I ha's schwär büeßt, daß i mi nid gmeischteret ha. – Aber du bisch no nid düre. Und du channsch no guet mache. Gäll, du dänksch de a mi. Mi bruucht Niemer meh i der Wält. Aber uf di wartet no Öpper. – O du glückleche Möntsch! Du channsch no guet mache.«
»Wohl, Ludi, di bruucht o no Öpper.«
»I wüßt nid wär? – . . . . . D'Muetter . . . . . . o myn Gott . . . . . my Muetter . . . . . my armi Muetter.« Großi Träne sy us de hohle, vergeischterete-n-Ouge vom Ludi füre broche-n-und uf syne-n-abzehrte Backe gfrore. Es het ne gschüttlet vor Jammer.
»Dy Muetter isch ja sälig. Die weiß nüt vo Allem. – Aber i ha di no nötig, Ludi, ig. I gschpüre's jitz. – Hätt' i di nid gha, so wär's no böser usecho.«
Druuf sy si wieder schtill blibe. Der Ludi het dür ds lääre, schmale Schtallfänschter i wyße Himmel use gschtieret. Vo wytem het me ds Gyre vo de Wagereder ghört und uf der Schtraß ds Chräschle vo de flüchtige Füeß im Schnee.
Da sühnet und schtöhnet der Ludi und syni Arme zucke z'säme.
»Loset,« seit er fieberig, »loset! Si lüte z'säme. – Loset, wie si chöme! Si louse-n-um d'Chilche-n-ume.«
273 »Was Chilche?« seit der Brambärger. »S'isch ja kei Chilche da.«
»He wohl – da – lue da! Der früsch gwyßget Turm. Das isch ja d'Bolligechilche. – Lat mi doch gah! Lueget, si warte. I mueß ga predige. Loset, wie si uf em Chilchhof umetrappe. – E was Lüt! Was söll i ne säge?«
Der Lombach und der Brambärger hei gmerkt, daß der Ludi ganz vo Sinne-n-isch, und hei sech verschmeijet agluegt, i der Erwartung, daß er bald der letscht Süüfzer tüj.
»Was söll i ne säge?« schtöhnet der Ludi wieder. »Wohl, jitz chunt's mer z'Sinn: Sei . . . . . sei . . . . . getreu . . . . . bis . . . . .«
Druuf het der Ludi d'Ouge zueta und het gschine z'schlafe.
Gäge-n-Abe-n-isch es dusse-n-o ganz schtill worde. Es sy fascht keini Flüchtige meh vorbycho, so daß di beide-n-Offizier sech gseit hei, jitz müesse si eifach furt, sünsch falle si ganz gwüß de Kosake no i d'Händ. No vor em Vernachte hei si der Ludi gweckt, ne-n-use gschleipft und uf ds Roß gsetzt, so guet es gange-n-isch.
Es het geng chehri-um Eine ds Roß gfüehrt und der Ander het der Ludi am Kaput gha, daß er nid aberütschi. Di erschti Zyt isch er no ganz schlampig gsi und het der Chopf la vorne-n-abehange. Aber 274 nah-ti-nah isch er doch wieder zu Läbe cho. Z'morndrisch isch sogar wieder e heitere Schyn i syni Ouge cho, – er het schier, schier gar e chly glachet – wo-n-ihm der Lombach seit: »Bsinnsch-di no, wo mer zum erschtemal däwäg z'säme greiset sy, zwüsche Jegischtorf und Bäriswyl?«
Ds erschte, was der Ludi wieder het la verlute, isch gsi: »Wenn i jitz e so ne brave Bitz Burebrot hätti! Nache chönnte si de mira mit mer mache, was si wette.«
»I ha scho mängisch dänkt,« antwortet ihm der Brambärger mit Galgehumor, »wenn mer nume das hätte, was i ds sältmal bi dyr Muetter z'Bollige z'viel g'ässe ha, so chönnte mer alli drei e Wuche lang guet ha.«
Der Wunsch na mene Bitz Brot isch dem Ludi i der nächschte Schtadt i-n-Erfüllung gange, und wenn's o nid grad Burebrot isch gsi, so isch es doch emel o vo Mähl gmacht gsi und nid vo Ghüder. Er het sogar vo denn ewäg wieder welle loufe, will ne di Andere, und nid weniger ds Roß, duuret hei. »Du chönntisch jitz de dym »»Mustapha«« o »»sans-cadenette«« säge,« het er zum Lombach gseit. Di andere Roß hei-n-ihm bi mene Halt o d'Haar vom Schtil abgnagt gha. Für gschwinder furt z'cho, het me-n-aber doch der Ludi wieder gmacht z'ryte, obschon der Lombach verrisseni Schueh gha het und bös z'Fueß gsi isch.
275 Ei Tag chöme si a mene z'sämegchruttete Schtabswage vorby. Da sy e Huufe verfotzleti Soldate drum ume gschtande, und e-n-Offizier isch uf em Wage-n-obe gschtande-n-und het rouleaux vo Napoleönli usteilt. Wo der Lombach fragt, was das da gä söll, überchunt er zur Antwort grad e Hampfele dere rouleaux zuebängglet. Si welle das nid de Kosake-n-überla, het's gheiße. Der Lombach het du dem Ludi welle d'Seck fülle; aber dä het sech gwehrt dergäge. Uf mene-n-andere Bagagewage hei si aber e Sack Haber etdeckt. Der »Mustapha« het mit sym blutte Chnocheschtili gwädelet und e Tschaggo voll gschnouset, der Räschte het me mitgnoh. Währed der Füetterung hei der Brambärger und der Ludi de Soldate zuegluegt, wie si mit ihrem Guld dervo dechlet sy. Ei Voltigeur het se bsunders amüsiert. Dä het alli Seck voll packt, so daß er dervo gloffe-n-isch, wie wenn er i d'Hose gmacht hätti. Und de isch er de no halbers gschprunge, daß sy knickte Schtruß uf emTschaggo wie-n-e Glogge-Challe-n-umenandere plampet het. Jedefalls het er ob allem Schpringe ganzi Dörfer vo Luftschlösser bouet. Aber gäge-n-Abe sy si-n-ihm nache cho. Da isch er uf em Gsicht im Schnee gläge-n-und erfrore gsi. Jitz het du der Lombach gfunde, das wär doch o gar so dumm, wenn si dä mitsammt sym Gäld ließe lige. Da täte ne ja d'Russe no vergrabe, ohni öppis dervo 276 z'merke. Är schlaj vor, si welle-n-ihm ds Gäld abnäh und für sich e-n-Invalidefonds drus mache. Villicht syge si de einisch no froh drüber, und sünsch chönne si's ja geng dem Fiskus wieder abliefere. Di beide-n-andere sy dergäge gsi. Aber der Lombach het nid lang glost, sondere dem Voltigeur d'Seck gläärt und dem Ludi syni gfüllt.
Es paar Tag schpäter het der Lombach nümme chönne loufe, und der Ludi het mit ihm tuuschet. Si sy no nid wyt gange gsi, so seit der Ludi: »Du chönntisch hingäge der Invalidefonds jitz näh. Das Züüg plampet mer i myne verhudlete Seck ume, und göb's lang geit, ha-n-i Alles verlore.«
»So gib«, seit der Lombach und packt der Schatz – es sy mehreri tuused Fränkli gsi – i syni Satteltäsche.
Aber am glyche Tag no isch der »Mustapha« underem Major Lombach z'sämebroche-n-und verändet. Dem Ludi sy erschti Bemerkung zu der Katastrophe-n-isch gsi: »Da isch jitz das donners Gäld d'Schuld dranne«. Der Lombach het d'Träne z'vorderscht gha, nid will er jitz uf syne böse Füeße het müesse loufe. Aber sys Roß het ne meh duuret als alli Möntsche. Si hei's übriges alli drei beduuret, vo wäge däm guete Tier hei si ihri Rettung gha z'verdanke.
Der Lombach het sech du wyter gschleppet, und 277 für ne-n-uf z'chlepfe, het ihm der Brambärger vorgha, är syg d'Schuld am Unglück, will er so feiß syg wie-n-e-n-Ankehafe. I Wahrheit isch är o nümme viel anders gsi als Hut und Bei. Der Humor het aber geng bösers Schpil gha, vowäge di unerhörti Chelti het üsi Fründe zwunge, schträng z'marschiere, und derby het der Lombach mängisch lut uf gschroue vor Schmärze-n-a de Füeß. Es isch allerhöchschti Zyt gsi, daß si nach Kowno cho sy. Dert het me sech bösdings wieder e chly chönne zwägfuettere-n-und alege, bis daß es wieder gheiße het, d'Kosake chöme. Di halbi Zyt isch das nume blinde Lärme gsi, wo Flüchtigi verbreitet hei, für di Andere vom Proviant furt z'schüüche. Aber je necher me der dütsche Gränze cho isch, descht weniger het me's la druuf abcho, no im letschte Momänt gfange z'wärde. Me hätti schließlech lieber der grusamscht Tod erlitte, als under Knutehiebe-n-uf Archangelsk oder no wyter zrück müesse z'loufe.
Für emel nüt z'risquiere, hei der Brambärger und der Ludi ihre fueßchranke Kamerad i ne Schlitte ta, ne mit Schtrou und Chleider ypackt und sech sälber a »Mustaphas« Platz vorgschpannet.
Dem Lombach isch es schuderhaft zwider gsi, sech däwäg müesse la z'fergge. Er het aber kei Wahl gha und het sech wohl oder übel müesse dry schicke. Di beide Fründe hei ne nume-n-usglachet, wenn er 278 ufbegährt het. Die Demüetigung syg ihm ganz gsund, er bruuchi sech nid yz'bilde, er müeß wieder einisch der Einzig sy, wo ganz uf eigete Füeße dem Verderbe-n-ertrunne sygi. »Überhoupt«, meint der Ludi ganz arglos mit mene Blick uf di usghungereti Jammergschtalt vom Lombach, »es isch schad, hei mer kei Schpiegel da; du hättisch Freud a der mit dyr Mähne-n-und däm schtrube Bart. Weisch, wäm de glychisch? Dem schtumme Fährme vo Rychebach«.
Ändlech sy si übere gfrorene Niemen zrückcho. Am änere-n-Ufer hei si e-n-Ougeblick verschnuufet und gluegt, wie im hälle Mondschyn di erbärmleche Trümmer vo der schtolzischte-n-und schönschte-n-Armee, die je bi-n-enandere gsi isch, us em fyschtere, uheimelige Land z'rück cho sy. Kei Musik, kei Trummle, keis Kommando, nüt meh het me ghört, nid emal meh ds Gyre vo Wagereder. Nüt meh als e schtumme Zug vo graue Gschpänschter isch über d'Schneeflächi dahärzoge. Wär jitz sy volli Pracht etfaltet het, das isch der Winter gsi. Er het vor de Wälteroberer, wo jitz um Broträschte bättlet hei, es wundervolls, wyßes Tapis mit Millione vo farberyche Diamante – byßigchalte Schneechrischtalle – usbreitet.
Aber vo jitz a isch es üsne dreine Fründe nah-ti-nah besser ergange. Als Schwyzer sy si im Prüßeland liechter dürecho als d'Franzose. Mänge 279 barmhärzige Möntsch het ne-n-Obdach und Zehrung gä, will me se mit de-n-eigete Landslüte für Opfer vo Napoleons Muetwille-n-agluegt het, und ändlech hei si i Depots und Lazarete Zueflucht gfunde. 280
XI.
Lombachs letschte Fäldzug.
Über em Bärnerland isch wieder einisch e heiterblaue Maiesunntig ufgange gsi. Da isch e Ma imene länge, graublaue Soldatekaput, es früsches Buechezweigli im Muul, dür ds hällgrüene, gothische Gwölb vo der Bolliger-Allee ufe gwanderet. Under syr höche, gäl passepoilierte Polizeimütze hei graugschprägleti Haar füregugget. Ds Gsicht isch schtark ygfalle gsi, d'Nase schmal und ziemlech rot. Aber d'Backebärtli vor de-n-Ohre-n-abe-n-und der Schnouz sy no ganz jugedlech bruun gsi. Näbe de blanke 281 Metallchnöpf hei uf der Bruscht no e chlyne-n-Ordesschtärn und e chupferigi Medaille-n-i der Sunne glänzt. Es isch der Ludi gsi, wo syr alte Heimet zuegschtüüret isch. I syr Bruscht hei sech allerhand Gfüehl gschtritte. Di dankbari Rekonvalescänte-Schtimmung, d'Freud am schöne Wätter und a der Maiepracht hei sech nid welle la dämpfe dür di wehmüetige-n-Erinnerunge, wo mit jedem Bonmschatte vo der länge-n-Allee über sy chriegerischi Figur gfloge sy. Dusse, bi'm Siechehus, wo d'Allee ufhört, isch er e Momänt blybe schtah, het sech uf sy b'schlagene Fäldweibelsschtäcke gschtützt und mit dem blaughüslete Naselumpe der Schweiß abgwüscht. Aber er isch dermit nid nume-n-über d'Schtirne gfahre, sondere zwöi, drü mal o under de-n-Ougsbraue düre. »Es isch halt doch no geng ds Schönschte«, seit er halblut. Syni Gedanke hei Landschafte dürfloge vo Schpanie bis nach Pole, und es het ne dunkt, es syg doch Alles nid viel schöner als sys Heimetdorf i der Maiebluescht. Z'ringsetum di saftige, bluemige Matte, uf de Bärge vor sech di dunkle Tannewälder und uf allne Huble-n-und Halde Boumzylete-n-und Hoschtete-n-i voller Bluescht. Grad um ds schpitzige, schwarze Schindeldach vo ds Bickhards Heimetli dert obe-n-isch e Chranz vo Öpfelbluescht gläge, und der Chilchsturm het schier grau gschine zwüsche de Chrone vo de-n-Öpfelböum. Sy 282 höche Schindelhälm het i der Sunne gschimmeret wie matts Silber.
»Was wärde si säge? – Kenne si mi ächt ume?« so het er sech i eim yne gfragt. Bald het er sech uf e böschte-n-Epfang gfaßt gmacht, de het er de wieder dänkt, er wärd ne große-n-Ydruck mache. Item, er isch bald a der Wägmühli vorby, übere »pont d'Arcole« und het der Fueßwäg linggs zur Chilche-n-ufe-n-ygschlage. E was isch doch Alles gange, sitdäm er zum letschtemal uf däm Chilchhof gsi isch! Vor em Grab vo der Muetter isch der Ludi blybe schtah, und lang, lang het er mit nasse-n-Ouge druuf abe gluegt und dänkt: »Du liebi, liebi Muetter, hätti dir nume gfolget!« Wär er nid dür sys Soldateläbe chly abgschtumpft gsi, so hätt er dä Gedanke nid usghalte. Mit schwärem Härz isch er wieder uf ds Bänkli a der Chilche ga sitze. Verschtande het er d'Wort nid vo der Predig, aber dem alte Pfarrer sy liturgisch abgschtimmti Gälle het er grad umegkennt. – Jitz singe si – e myn Troscht wie langsam! So cha me nume z'Bärn. Derfür hei si de nume-n-ei Värs gsunge. Aha – jitz chöme si. D'Türe gyret, und d'Froue schtröme-n-uf e Chilchhof use. E Teil dervo chunt am Ludi vorby. Di Meischte luege ne mit schüüche Blicke-n-a und gange vorby. Si wüsse nid rächt, was si us ihm sölle mache. Es alts Muetterli chunt wieder zrück. Si 283 het dem Ludi syni verschtümmlete Händ gseh, wo nume no di halbe Finger dranne gsi sy, und bringt ihm e Chrüzer. Aber der Ludi wehrt ab: »Nid, nid, Muetter, i mangle's nid.« – »E wou« seit si, »nimm ume, du wirsch es wou chönne bruuche.« – »Gwüß nid. Gät's lieber Eim, wo's nötiger het.«
»Bischt öppe-n-o im Rueßland gsi.«
»Äbe juscht.«
»Hesch Bänz niene gseh? – Mofer-Bänz?«
»Nei wäger nid. I b'chenne dä nüt.«
»Si hi drum di male gsit, er syg o dert yhe.«
»Ja, da sy're halt gar viel gsi, gueti Muetter.«
Uuderdesse sy e chly wyter äne-n-es paar schtattlechi Meitscheni zu mene Trüppeli zsämegloffe. Der Ludi het bald di meischte dervo umegkennt, aber er het nüt derglyche ta. Es het ne glächeret, wie si ne gschouet und de d'Chöpf zsämegschteckt hei. Ds Schärmemüllers Liseli chunt o zue ne, und si zeige-n-ihm der Invalid a der Chilchemuur.
»E, das isch ja üse Schuelmeischter, luegit jitz emel o«, seit ds Liseli, und ohni Wärweisse chunt's uf e Ludi zue und schtreckt ihm d'Hand dar. E chly erchlüpft isch es scho ob ds Ludis Finger. Di Andere chöme nache, und bald na de Meitscheni chöme-n-o d'Buebe. Zerscht hei si Alli grüslech schüüch ta und nid rächt zueche dörfe. Aber der Ludi het agfange, se bi de Näme rüefe, und du hei si sech zuechegla. 284 D'Meitscheni hei afah frage, und du het Eis ds Andere gä, so daß si sech rächt lang by-n-ihm versuumt hei.
D'Manne hingäge hei e Boge-n-ume Schuelmeischter ume gmacht und ne nume vo wytem gschouet. Wohl het se der Gwunder gäge Ludi zue tribe. Aber Keine het's z'erscht welle la merke, und die, wo i der Gmeind öppis hei gha z'säge, hei scho brummlet, jitz laj er sech zueche, wo-n-er »gschtrupfierte« syg. Furtloufe bi Nacht und Näbel und dernah, wenn me nüt meh schaffe chönni, der Gmeind cho ufhocke, so trybe si's. Me müeß öppe luege, wie me däm abchöm.
Vo däm Allem het der Ludi zwar nüt ghört; aber er het's de Gmeindsmanne völlig ab de Buggle chönne-n-abläse, wo si d'Schtraß us dervo trappet sy. Am schwärschte-n-isch ne der Gang zum Gottlieb acho. Für nid grad sy Gaschtfründschaft müesse-n-i Aschpruch z'näh, isch er i ds Wirtshus ga z'mittagässe. Und dert hei sech richtig bald eint- und anderi Gwundernase zuechegla. Der Ludi het afah erzelle, het aber bald usegschpürt, daß er vor unglöubige Lüte redt. Es het sech Niemer derfür welle ha, Ludi's Bricht für baari Münz z'näh. Es chönnti da e-n-iedere cho ge brichte, het's öppe gheisse, ke Möntsch wüssi, was wahr dranne sygi. Und o die, wo dem Ludi Alles gloubt hei, hei ne nid 285 zuetroulecher agluegt, als e Chue e frömde Mälcher. Gäge-n-Abe het Eine nam Andere glüpft und gseit: »I mueß däich ga ge luege« und isch verschwunde. D'Schtube-n-isch wieder läär worde und der Ludi het sech uf e Wäg gmacht zum Hübeli ufe.
Soviel Reschpäkt synerzyt der Gottlieb vor sym glehrte Brueder gha het, so tief het er ne jitz verachtet, und, wenn er ne het g'macht i d'Schtube-n-yne z'cho, so isch das weder us Erbarme, no us brüederlecher Güeti gscheh, sondere nume wäge de Lüte. Der Gottlieb het nid es Brüel um z'Hus ume welle ha, wo ds halb Dorf chönnti zuelose. Aber i der Schtube-n-inne het er du dem Ludi ds Mösch putzt, wie dä's i syr ganze sibejährige Dienschtzyt nie ghört het.
Z'gueterletscht het's du no gheisse: »U jitz? – Was wosch jitz?« – Natürlech het der Gottlieb nüt anders erwartet, als daß er sy invalide Brueder wärd müesse-n-i ds Hus näh und für ihn sorge. Aber so wyt isch dem Ludi sy Demüetigung no nid gsi. Er het gseit, er well de scho luege, wie-n-er sech düreschlaji, und einschtwyle heig er no i der Schtadt z'tüe. Truurig und verschlage-n-isch er wieder zur Wägmühli abe-n-und der Schtadt zue gwanderet. Erscht jitz, nadäm er z'gschpüre-n-übercho het, wie di alte Gsichter und di heimelige Hüser ihm etfrömdet gsi sy, isch ihm so rächt klar worde, wie 286 viel er dür d'Untreui a syne guete Vorsätz i der Juged verlore heig. Isch es nid grad dert gsi, i der Allee zwüschem Burdlefhölzli und der Schtadt, wo-n-er dem Fritz Lombach no tapfer Schtand ghalte-n-und gseit het, me müessi syne Neigunge chly Zwang atue? – Wär er nume derby blibe! Der Lombach het's zur rächte Zyt no g'merkt, wohi ne syni Prinzip chönnte füehre. Är, Ludi, het ne ja no druuf higwise. Ja, ja, grad sövel nütze di guete Vorsätz, wenn me ne sälber nid treu blybt.
So het der Ludi philosophiert, wo-n-er sech im Burdlefhölzli mit soldatischem Inschtinkt es Nachtquartier usgsuecht het.
Es macht Eim nüt e so truurig, wie d'Erchenntnis, daß me dür eigeti Schuld öppis für alli Zyte verlore het, syg's Vermöge, syg's d'Liebi vo mene Möntsch oder gar irged es inners Guet oder es nützlechs Läbe. O wie gräßlech weh tuet Eim e settigi grusami Etdeckung, wenn de no der Gedanke derzue chunt, daß me di gsündischte Jahr scho hinder sech heig und daß me nid wüssi, öb me no Zyt heig, e dicke Schtrich drunder z'mache-n-und e neui Rächnung az'fah. Und doch sy settigi fyschteri Ougeblicke di heilsamschte-n-und fruchtbarschte. Warum? – Will da ändlech der Herr Möntsch mueß zuegä, daß er vo sich us nüt cha. Settigi Bankerottschtimmunge wünsche-n-i jedem Läser vo Härze; denn wär nie 287 d'Nacht z'grächtem erläbt het, dä gseht o nie es schöns Morgerot, und wär nie i ds Grab gleit wird, schteit o nie uf.
Di fyschteri Schtimmung isch bi'm Ludi no dür di üsseri Umgäbung vertieft worde. Wohl het er als Soldat mängisch gnue im Wald übernachtet, aber sit dem Friedhof vo Rostna isch er nie meh so ganz allei und so ganz syne Gedankeschtürme prysgä gsi. Wär's nid erläbt het, weiß nid, wie uheimelig es i schtockfyschterer Nacht im Wald inne-n-isch. Was me da für merkwürdigi Grüüsch ghört und wie merkwürdigi Schätte me da gseht, sobald ds Oug sech a d'Dunkelheit gwahnet het. So het di Nacht nid verfählt, dem Ludi mit schwarze-n-Ouge-n-i d'Seel yne z'luege. Aber wie merkwürdig isch es ihm gange! Je miserabler er sech vorcho isch, deschto rüejiger und friedlecher isch's ihm um z'Härz worde, so daß es ihm eigetlech gar nid leid gsi wär, wenn er mitsamt de dürre Bletter, Zweigli, Chäferlarve-n-und was alles vo Trümmer us vergangener Naturpracht um ihn ume gläge-n-isch, zerfalle-n-und i Bode versunke wäri. Und i Würklechkeit sy Sorge, Leid und Weh wie dürr's Loub vo-n-ihm gfalle und e tiefe, sälige, troumlose Schlaf isch über ihn cho. O wie herrlech isch doch so-n-e Schlaf, wo alles dürtuet und wo kei Uhr dry yne tigget und kei Glogge dry tönt! Aber no viel schöner isch ds Erwache gsi. Dür 288 di breite, grüenschimmerige Buechenescht isch d'Morgesunne mit guldigem Duft i ds Waldinnere dürebroche-n-und het früsches Läbe-n-uf di Maiepracht vom Waldbode-n-usgschüttet. D'Vögel hei scho z'oberscht uf ihrne schwankende, grüene Luschtgärte g'gygampfet und grytiseilet und hei ihri Freud usgchündet. Wo der Ludi sech uf eis mal so us schwarzer Nacht i d'Herrlechkeit versetzt gseh het, isch ihm ds Härz i-n-es wortloses und doch schtürmisches Dankgebätt usbroche. Er isch ufgschprunge, het sy Kaput usgschüttlet und sech ghörig gschtreckt. Mit mene ganz bsundere Gfüehl het er uf das Mieschbett abe gluegt. Es het ne dunkt, er möcht das Plätzli da für sich bhalte-n-und e Haag drum ume mache. Für emel syni Gedanke-n-i nere sichtbare Wys feschtz'nagle, nimmt er ds Sackmässer füre-n-und chritzet i di großi Bueche zu syne Höupte: »Hier ruht in Gott der Invalide L. B. – 1. April 1784 – 10. Mai 1813.«
Druuf isch er dür ds Holz us und het de Finke z'Trotz vor sech ane pfiffe.
Di große Vorsätz sy mit de Sorge-n-im Burdlefhölzli blybe liege-n-und verfulet. Vo jitz a het bim Ludi nume no ei Grundsatz gulte: überall sy Ma z'schtelle, chöm er hi, wo-n-er well.
Ga Bärn isch er mit nere ganz beschtimmte-n-Ufgab cho. Er het nämlech im Uftrag vom Major Lombach als éclaireur sölle ga sondiere, ob 289 überhoupt bim Blanche no öppis z'mache sygi. Das isch Alles no verabredet worde, wo sech di drei Fründe nam russische Rückzug trennt hei. Är Ludi het als Invalid der Abschied übercho, der Houpme Brambärger het bim Regimänt müesse blybe, und der Lombach isch o i sy Garnison z'rück, für dem Ludi sy Bricht abzwarte. Nachhär het er de o sy Abschied welle näh.
Der Ludi het natürlech keini Vollmachte gha, sondere schtränge Befähl, nume-n-uf em unverfänglechschte Wäg z'rekognosziere. Z'erscht het er i bekannte Gägede welle ga schpioniere-n-und isch zu ds Brambärgers ga schnouse. Dür ds Schoßhaldehölzli uf isch er langsam a der Waldegg vorby g'schpaziert und het bald sy früechere Prinzipal underem Boum uf em »Schnägg« gseh sitze, wo-n-er nach alter Gwohnheit scho am früeche Morge mit syne Klassiker sech d'Längizyti vertribe het. Im Gköchgarte, grad a der Schtraß, isch ds alte Chöchi gruppet und het Suppechrütli abgschnitte. Der Ludi leit d'Ellböge-n-uf e Zuun und seit: »Dir heit allwäg e Hamme vo ds Bickhards über, daß der sövel Peterlig abrupfet?« – Ds Chöchi luegt uf und gschouet dä frömd Soldat. »E z'Tüüner! Syt Dir da, Herr Bickhard? I hätt' Ech gwüß wäger bald nid ume b'chennt. – Wo chömit Dir jitz här?« 290 seit's und chunt dem ehemalige Huslehrer vom junge Herr cho d'Hand gä.
»Darf i ächt ufe zum Herr?«
»E ja, ganget nume. Eh, eh, dä wird Ouge mache.«
Der Ludi het dem alte Herr Brambärger sy Ufwartung uf em »Schnägg« gmacht und isch über Erwarte guet epfange worde. Sogar d'Frou Brambärger het ne gnädig agla, und Beidi hei-n-ihm danket für sy tapferi Rettung vo ihrem Suhn. Der Ludi isch bewirtet worde-n-und het müesse-n-erzelle bis gäge Mittag.
D'Houptsach isch aber e gheimi Verabredung mit dem Chöchi gsi. Das het der Ludi zu mene Chacheli Café yglade, uf ne Tag, wo-n-es gwüßt het, daß d'Herrschaft de furt isch. Als Underoffizier het der Ludi das wohl dörfe-n-anäh. Er het sech ygfunde, und es isch ihm ganz heimelig gsi i där subere Chuchi. D'Schteiplatte vom Bode, der Tisch und der Chachelbank sy früsch gfägt gsi, und d'Gasserolle-n-und di möschige Pfanne hei vom Chemischoß abe gschpieglet, daß es e wahri Pracht gsi isch.
Hübscheli, hübscheli het der Invalid ds Gschpräch uf d'Familie Hackbrätt übere greiset und allerhand Wichtigs vernoh. Der Alt sygi tot, dä Uflath, het's gheiße. Es syg öppe-n-afe Zyt gsi, daß dä undere cho syg. Es syg gar nid z'säge, wie-n-er dene Töchtere 291 Verdruß und Schand ane gmacht heig. »Er isch afe gsi, wie-n-es Tier,« het si brichtet, »alls het er verschlage. U dänkit nume-n-o, wo-n-er beärdiget isch gsi u si einisch Blueme-n-ufe treit hei, het ihm öpper im Verschleikte-n-e Ghüderchratte voll verschlages Gschirr uf ds Grab ta gha. Ja gwüß wäger.«
»Und di Töchtere?«
»He di Jüngeri het ghürate. Neuis da Eine-n-us em Wältsche, grusam e fürnähme.«
»Und de di Elteri?«
»Dere-n-isch bös gange. He, Dir wärdit das wohl wüsse.«
»Nei, i weiß nüt.«
»E wohl. Si isch richtig o öppis d'Schuld. Si isch ja da Eim geng e chly nacheglüffe, da däm Lombach. U dä het se du la hocke. Uf ei Wäg isch villicht no guet. I gloube geng, es syg de no chly e wüeschte gsi. So settig, wo dienet hei, sy mängisch nid suber über ds Niereschtück. Nüt für unguet.«
»Het ere de süsch Niemer der Hof gmacht?«
»E bhüetis! A jede Finger hätt si Eine chönne ha u de no wettig, nid nume dere-n-usgmerglete Jaghüng. Die isch halt undersetzt. Das hätt e bravi Frou gä. Aber si het e Keine meh agluegt sider däm, daß se dise-n-agschmiert het. Si het si schier hindersinnet u geng u geng gmeint, er müeß de no umecho.«
292 »Rächnet si de geng no uf ne?«
»I gloube's nid; si isch du e so gottsälig worde. Si het bald meh Regelion weder ds Schüttibäbi, di frommi Schtürme.«
»He, läbt das o no?«
»E bhüetis ja, das chychet no all Tag der Haschpel uf. Es hocket da usse vor em Hus u schnurpfet.«
»So, so, i wott's de o no ga grüeße. Aber loset, was macht si de jitz? Isch si allei daheime?«
»D'Jumpfer Plantsch? – He, si isch du zu dene Töchtere Hackbrätt ufezüglet. Aber das isch kei Läbtig dert. Die hei sech Beide zsäme gwirfet, wüsset Der, zsälbisch, wo si im Mälchebüehl usse mit der Wattüre-n-usgläärt sy, und siderhär sy si halt Beidsame chrächelig. Di Mindereri isch no schier besser z'wäg weder di Tölleri.«
Mit däm het eigetlich der Ludi ds Nötige gwüßt. Aber für der Gägeschtand vo syr Rekognoszierung müglechscht allsytig la z'belüüchte, isch er du no zum Schüttibäbi ufe-n-und het das o gwüßt uf d'Familie Hackbrätt z'bringe. Sachlech het es nid meh gwüßt als ds Chöchi; aber es het dem Ludi der psychologisch Befund über ds Blanche abgä.
»Si het halt o ihres Härzblatt la schieße,« het ds Schüttibäbi gseit, »bis es se g'wörgget het. Hätt si der Chnebel früecher drüber bunde, so wär's ere nid so übel gange.«
293 »Was meinet Dir eigetlech mit däm Härzblatt?« fragt der Ludi.
»He wohl, bi ihre isch es ds Mannevolch. Si isch halt scho gar jung mannssüchtig gsi. I ha res geng agmerkt. Und öppis wird ere wohl ihrer Läbtig blybe.«
»Das wird ere-n-öppe jitz wohl verleidet sy.«
»Nei, nei,« seit ds Bäbi, währed es mit usgschtreckte-n-Arme-n-und zrückgleitem Chopf e neue Nätlig yfädmet, »lueget, d'Liebi isch zäjer weder d'Hübschi.«
Uf sym Heiwäg i d'Schtadt het sech der Ludi vorgnoh, er well jitz, für besser z'wüsse, wora-n-er syg, no d'Hübschi dür ne-n-Ougeschyn ga feschtschtelle. Und wenn er Glägeheit gfunde hätti, o no grad uf irged e-n-Art z'bherte, daß es mit der Liebi würklech no nid us sygi, so wär er froh gsi. Aber wie das aschtelle, ohni sech z'verrate? Da isch dem Ludi sys Detektivgenie am Änd gsi.
Vorlöufig het er nach Jegermanier der »Wächsel« vo sym Wild gluegt use z'finde-n-und isch bald drüber cho, daß dä uf e Chilchhof gfüehrt het. Sobald er das gmerkt het, isch der Ludi alli Tag uf d'Plattform gange.
Dert het o mängs g'änderet gha. Böum und Bänk sy zwar no am glyche-n-Ort gschtande. Aber d'Lüt sy nümme di glyche gsi. Vo de-n-ehmalige 294 »Lächemanne«-n-isch bloß no der Larron regelmäßig cho. Der Luron het bekanntlech uf mene-n-andere Chilchhof es Läche-n-aträtte, der Herr Brambärger het dem profanum vulgus uf em forum nüt meh nahgfragt, sit syr Etrücknng i Olymp uf em »Schnägg« obe, und dem Oberscht Muxmernit isch der Schnuuf öfter usgange-n-als der Epaisse. Di graziöse Französinne sy o verschwunde gsi. Unschtrytig isch jitze ds Blanche di interessantischti Erschynung gsi uf em Chilchhof. A Schönheit het es i ds Ludis Ouge gar nüt abgä gha, im Gägeteil. Di bleiche, regelmäßige Züg und di schtill-lüüchtende-n-Achat-Ouge hei e harmonische-n-Usdruck gha, dä jitz dem Ludi bsunders verschtändlech gsi isch, und us däm er het gmeint chönne z'errate, daß o ds Blanche, grad wie-n-är, e Schtrich under sy Rächnung zoge heigi. Mit syr imponierende Sicherheit isch es i mene famose Kontrascht gschtande zu dene beide-n-alte Tante, wo nid vo syr Syte gwiche sy und under ihrue capote-soufflets füre g'öuglet hei, wie-n-e Wächter dür ne-n-Absichtsdünkel. Di marmorartigi Rueh vom Blanche het dem Ludi mächtig imponiert, und er het sech gfragt, öb ächt da der Schtrich under der Rächnung sech nid o grad under em Guethabe vom Fründ Lombach dürezieji. Er isch so unsicher worde, 295 daß er uf eis mal gar nümme drüber cho isch, was er dem Lombach söll ga brichte. Was aber e Schlychpatrouille gilt, wo nüt z'mälde weiß, het der Ludi als alte Soldat z'guet im Bsinne gha. Drum isch er hinder sym Boum füre-n-und het dem »Find« welle ga i d'Ouge luege. Er het es paar mal der Cher um d'Plattform i-n-etgägegsetzter Richtung gmacht, so daß er dene Froue mehrmals het müesse begägne. Scho bim zwöite mal het er sech im Brönnpunkt vo ds Blanche's Blicke gschpürt, und es het ne dunkt, es syg es Fünkli i dene schwygsame-n-Ouge-n-ufgange. Bi der dritte Begägnung het er gmerkt, daß si ne-n-umekennt und het das für nes guets Zeiche-n-agnoh.
Natürlech het ne ds Blanche umegkennt, und für sys Läbe gärn hätti's der Ludi nam Fritz Lombach gfragt. Aber es het däm Wunsch kei Schpilruum gla. Allwäg het es e Schtrich under sy Rächnung zoge gha – das het der Ludi guet errate – und sitdäm dä Schtrich zoge gsi isch, wär i de-n-Ouge vom Blanche jede Zoll vo avance gäge-n-e Herr e Sünd und e Frävel a der Frouewürdi gsi. Öb der Schtrich o dür ds Guethabe vom Lombach gange syg, da drüber het me sech hingäge nid Rächeschaft gä. Aber sövel isch sicher, daß der Gwunder uf beidne Syte je länger, descht epfindlicher gschtoche het. Zue gärn hätti der Ludi d'Lunte zueche gha, 296 für z'luege, öb der Füürtüfel no z'naß sygi. Aber der Lombach het ihm so dütlech ygschärft gha, er dörfi überhoupt vo syr Exischtänz nüt la merke, daß er ihm gar nümme hätti dörfe-n-under d'Ouge cho, wenn er sech verschnäpft hätti. So hei si sech Beidi g'meischteret, ds Blanche und der Ludi. Es het aber nüt abtreit, vowäge, wär du d'Gwundernase nid het möge-n-ebha, sy di zwo alte Tante gsi. Sobald ne ds Blanche verrate het, dä Invalid da, wo alli Tag uf e Chilchhof chömi, syg der ehmalig Huslehrer vo ds Herr Brambärgers und dä syg ja synerzyt gar befründet gsi mit mene gwüsse-n-Öpper, dä me-n-am liebschte schteckbrieflech verfolget hätti, für ne-n-uf em chürzischte Wäg dem Schinter uszlifere, het d'Tante Beatrice uf der Schtell dem Ludi dür nes Meitli e Vorladung la zueschtelle. Der Ludi het scho bim Epfang vom däm Zedeli di halbi Fassung verlore. E wytere Viertel dervo isch ihm abhande cho, wo-n-er bi de Töchtere Hackbrätt uf di üeblechi Frag vom Meitli »wär het glütet?« dür ds Schtägehus ufbrüelet het: »Nume-n-i.«
Di ganzi französischi Revolution het no nid gnue Schutt gliferet für e soziale-n-Abgrund zwüsche de Tante Hackbrätt und dem Bickhard usz'fülle. Und trotzdäm isch er i ds Salon gfüehrt worde. Warum nid nume-n-i d'Vestibüle-Äßschtube, wo-n-er dem Hofceremoniell na highört hätti? Eifach, will me ne 297 müglechscht hermetisch vo allne-n-unberuefene-n-Ohre het welle-n-absöndere. Trotz allne schöne Sache, wo das übriges ganz nüechtere Salon gfüllt hei, isch der Ludi i syr rote Gala-Montur und de wyße Hose nächscht dem Blanche doch der schönscht Gägeschtand gsi. Es isch ihm sälber so vorcho; aber nüt deschtweniger isch es ihm im Chugelräge vo Polotzk behaglecher gsi als hie. Me het ne gheiße, sy breite Hinderteil uf nes Höckli vo gälem Sydedamascht sänke. D'Bäremütze het er dernäbe-n-a Bode gschtellt und sech dem Verhör prysgä. Trotz syr innere Bedrängnuß hätt er no bald müesse lache-n-ob de wyte-n-Umwäge, wo di Tante gmacht hei, für uf e Houpme Lombach z'cho; denn daß dä ds Ziel sygi, isch dem Ludi gauz usser Zwyfel gsi. Er het ne ganz e nätte-n-Abriß über d'Chriegsgschicht sit der Erfindung vom Schießpulver gä, für ne z'gueterletscht als einzigi, sicheri Nachricht vom Houpme Lombach z'brichte, er heig ne ghulfe-n-übere Niemen z'rückschleipfe, da syg er i mene Schlitte gläge, es Hüfli Eländ i nere Schtrouburdi. Öb si-n-ihm beidi Bei abgschosse gha heige-n-oder nume-n-eis, heig me nid chönne gseh. Jedefalls heig er di hölzige no nid gfasset gha, will der Napoleon alli Vorratsbei heig la bruuche-n-als Schpeiche-n-a di brochene Kanonereder. Z'Polotzk heige d'Russe geng z'churz gschosse, drum syg de Franzose geng alles i d'Bei gfahre.
298 D'Würkung vo der blague isch rasant gsi. D' Tante Felicie het plötzlech ihri Füeß afah gschpüre-n-und isch dervo gwatschlet, und währed d'Beatrice brümelet het, es gäb doch no e Grächtigkeit uf Ärde, het ds Blanche d'Hand, wo-n-es der Chopf druuf gschtützt gha het, grüüschlos über d' Ruehbettlähne la abesinke-n-und der Ludi mit Ouge voll Etsetze-n-agschtieret.
Der Ludi het under dene Blicke der letscht Viertel vo syr Fassung verlore-n-und het na syr Bäremütze griffe, für sech im Gschwindschritt uf freis Fäld z'verzieh. Aber, no bevor er d'Absätz z'sämegschlage het, für sech abz'mälde, fallt ds Blanche uf d'Chneu und leit sy Chopf under chrampfhafte Zuckunge der Tante Beatrice uf d'Schoß. »Ma pauvre enfant,« het die gseit und ihri chnochige Händ uf di guldige boucles gleit, währed der Ludi zur Tür us gschobe-n-isch. I sächs Gümp isch er vom dritte-n-Etage-n-i Husgang abe polderet. Jitz het er undereinisch meh gwüßt, als ihm lieb gsi isch. Chatzangscht isch's ihm worde. »Wenn er nume-n-um alles i der Wält no früech gnue chunt.« Er het sech würklech ybildet, es chönnti de no fähle. Dä guet Kärli het no kei Ahnnng dervo gha, wie viel im Grund d'Froue möge verlyde.
I der Angscht inne het er sech uf der Schtell dra gmacht, mit syne verschtümmlete Finger dem Major Lombach z'schrybe: 299
»Lieber Freund!
Es ist günstig, aber periculum in mora. Darum rathe ich dir mit der nächsten Eilpost anher zu reysen, sonst könnte es noch ein accident absetzen; denn sie weynet um dich, da ich ihr deynen äußerst pitoyablen und erbermlichen Zustand auf der retraite geschildert habe. Es ist von Nöthen, daß du dich ihre in tiefster Demuth näherst; denn sie hat viel um dich ausgestanden, und es ist die beste spéculation, an ihr Erbarmen zu appellieren.
Der Alte ist tot. Aber die beiden Drachen leben noch und schnauben. Ich habe wohl bemerkt, daß sie dir die schlimmste torture gönnen würden, und dir in den Weg legen werden, was etwa ein verbittert Menschengemüth ersinnen kann. Das Schwierigste wird seyn, zu ihr selbsten zu gelangen; denn wie übel du hier seit deinem Ausreyssen ästimiert bist, habe ich nun wohl erfahren. Sie hingegen soll diverse glenzende Partheyen ausgeschlagen haben, ist dir also treu geblieben.
Es ermahnt dich aber inständiglich zu gründlicher Demüthigung, ohne welche du nicht reüssieren wirst, dein treuer
Ludi Bickhard.
Bern, den . . . . . 1813.«
300 Jitz wird bekanntlech nüt so heiß g'ässe, als es gkochet isch. Und wenn der Lombach uf ds Ludi's Alarmbrief scho z'morndrisch hätti welle verreise, so hätt er doch nid chönne; denn e Major chunt nid so ring ab, wie-n-e Rekrut, bsunders i Chriegszyte. Der Fritz Lombach isch bim Regimäntsdepot gsi und het Arbeit gnue gha.
Ei Abe gäge-n-Änds Herbschtmonet, wo der Ludi i syr Chammere-n-im »Chrüz« am Schtalde-n-über d'Simse vom Dachfänschter useligt und luegt, wie d'Nachtvögel ume Nydeggturm flattere, chlopfet's a syr Türe, und wo-n-er geit ga Bscheid gä, tönt ihm gar e heimeligi Schtimm us em Fyschtere-n-etgäge: »Grüeßti, Ludi, was läbsch?« Und im nächschte Momänt schüttlet ihm sy ehmalige Kompagniechef, der Houpme Brambärger, d'Hand. Er syg vor nere Schtund mit dem Lombach z'Bärn aglanget. Si heige sech z'Froubrunne rendez-vous gä und syge vo dert ewäg zsäme gfahre. Jitz well är i d'Schoßhalde-n-use zu syne-n-Eltere. Är, Ludi, hingäge söll uf der Schtell zum Lombach, ihm ga brichte.
Di Beide hei grusam Freud gha sech wieder z'gseh und hei gägesytig gfunde, si bchyme sech emel wieder. »Und der Lombach«, fragt der Ludi, »isch er wieder übermüetig?« – »Das grad nid, aber chly chächer als uf der große retraite gseht er scho us«, meint der Brambärger. Und wo-n-er du no 301 seit: »I chume grad no mit der ufe«, het's der Ludi dunkt, es schpucki öppis i däm Gsicht ume. »I weiß ja scho, wo-n-er wohnt«, seit er. Aber der Brambärger het öppis brümelet vo vergässe-n-und ga reiche-n-und isch dem Ludi vorus d'Schtäge-n-uf grönnt.
Si chöme-n-i ds häll belüüchtete Cabinet vom Lombach, und dert sitzt e Ma mit schtrubem Bart und länge Haare, i mene blätzete Burechittel mit offenem Hemli und lachet der Ludi a.
»Um ds Himmels Wille! Was söll jitz das vorschtelle?« platzet der Ludi use, »was chunt di a?«
»Bi-n-i jitz »erbermlich« gnue, für Ydruck z'mache?« fragt der Lombach, schteit uf und präsentiert sech dem Ludi i syr ganze Maskerade. – Der Ludi het sech der Buuch vor Lache.
»Meinsch, i chönn jitz däwäg a ihres Erbarme-n-appälliere?« fahrt der Lombach furt.
»Ja, wenn de di de o dämnah uffüehrsch . . . . . Aber i förchte nume, es grus'nere de no ab der. Emel zu dene Tante darf'sch de nid e so.«
»Aber jitz sitz da chly zueche, Ludi! Grüeß di, wie geit's?« seit der Lombach, zieht der Ludi näbe sech uf ds Ruehbett und hout ihm mit syr flache Hand übermüetig uf d'Chneu.
»Das hei mer guet ygfädmet. Wenn's de lätz geit, so bisch du de d'Schuld, vo wäge du hesch 302 mer d'Idee gä mit dym Brief. I bi nämlech scho lang im Land. I ha mi z'Froubrunne sit öppe mene Monet verschteckt, für mi wieder i d'Verfassig vom Rückzug z'versetze. Und jitz mache mer's e so: Bsinnsch di no, was de mer uf em Niemen gseit hesch? I glychi dem Fährschtumme vo Rychebach, ha ha ha ha. Jitz hei mer is mit dem Fährschtumme verabredet, daß er mi a sy Platz laj, sobald si de z'Rychebach sygi, und de passe-n-i der Momänt ab, für se-n-einisch allei über d'Aare z'füehre. So chume-n-i dänk de doch zueche, trotz Tante-n-und andere Wächter. Und bi-n-i einisch allei mit ere-n-im Schiff, so wei mer de luege, wär's ma.«
Der Ludi het der Chopf gschüttlet. »So ha-n-is zwar nid gmeint. Aber du bringsch alles fertig«, seit er.
»Si isch nämlech scho dusse z'Rychebach. Der Brambärger het mer das usfindig gmacht. Morn gange-n-i i aller Früechi use.«
»Wenn hesch de das mit dem Schtumme-n-abgmacht?« sragt der Ludi wyter.
»He vor füf Wuche scho. I bi denn heimlecherwys scho z'Rychebach gsi. Begryf, i ha nid i der Schtadt zueche welle, i das Wäschpinäscht yne.«
»Wenn si der de nume nid no vor Chlupf us em Schiff gumpet!«
»Gschej nüt Bösers! Es wär nid z'erscht mal, daß i nere nachegieng.«
303 »Ja nu, mer wei hoffe, du heigisch wieder dys g'wohnte-n-uverschante Glück. – Aber, wie lang wottsch de uf se beite? Das geit villicht lang, bis si über d'Aare fahrt.«
»Isch Alles überleit. Der Brambärger geit morn mit mene junge Maler düre-n-Ängiwald ab und vis-à-vis vom Schloß schtelle si d'Schtaffelei uf und nähme ds Schloß uf. Das wird se de scho übere zieh. Wenn si a mene-n-Ort e Maler a der Arbeit weiß, so isch si im Schtand e Schtund wyt z'loufe, für ihm ga zue z'luege, gschwyge de, wenn si eine gseht, wo Rychebach ufnimmt.«
»Das isch ja di reinschti Trybjagd. Wenn si's de nume nid merkt!«
»Was miech das? – Si söll's merke, so gseht si emel de, daß mer dranne gläge-n-isch.«
»Also, so wei mer dänk«, underbricht se jitz der Brambärger, »guet Nacht und au revoir nam Überfall.«
»Guet Nacht! Verschlaf di de nid i dym Bärner-Bett.«
»Du blybsch jitz grad bi mir, Ludi, seit druuf der Lombach, vowäge du muesch mit mer der dürus und mer hälfe bi'm verchleide.«
Der groß Tag het afah düreschimmere dür ne dicki Näbelschicht, und üsi zwee Helde sy der Aargauerschtalde-n-uf und gäge Worbloufe gwanderet, 304 der Lombach i ne länge Mantel ygmacht. Wo si im Wald ob Rychebach Halt gmacht hei, isch's ne ganz z'Muet gsi wie albe vor nere Schlacht. E-n-unermässlechi, wyßi Näbelschlange het sech über em Aarebett um di rot und gäle Buechewälder und Tannehuble vom Brämgarte gwunde. Drunder füre het's gruuschet und gruuschet. Ab und zue het i mene Burehof e Güggel gchräit, sünsch isch es toteschtill gsi. Me het sech gfragt, öb ächt d'Umgehungskolonne scho i ihrer Position ufmarschiert syg underem Schutz vom Näbel. Einschtwyle het me d'Maske vom Lombach vervollschtändiget, Huet, Mantel und Schtifel hinder mene Busch versorget und grobi Holzschueh agleit. Der Ludi het sy hälli Freud gha a der Metamorphose. Der Lombach het ihm no erklärt, er heigi jede Blätz a Chittel und Hose kopiert. Druuf hei si no es Chehrli gwartet, bis sech der Näbel no meh verzoge het und d'Sunne-n-uf em nasse Loub het afah glitzere. Du isch der Lombach gäge ds Fährhüsi abe gange, und der Ludi het sech obe-n-a der Flueh hinder ne Boum gsetzt, für jede Schritt vo der Undernähmung chönne z'verfolge. Er het nid grad ds feschtischte Vertroue-n-i ds Glinge gha. Mit descht größerer Schpannung het er zuegluegt.
Der Lombach isch z'erscht zum Fahr gange, für sech e chly z'oriäntiere, damit er sech nid z'früech 305 dür irged e-n-ungschickte Handgriff verrati. Er isch am Aarebord gschtande und het afah schtudiere, was er nere de eigetlech well säge. Was er sech vorhär i schlaflose Nachtschtunde het zwäg gleit gha vo demüetige Bekenntnis und zärtlecher Abbitt isch ihm undereinisch wieder dumm vorcho, und er het's gwüssermaße-n-i d'Aare-n-use bängglet, daß es mit de silberige Wälle der dürab schwümmi. Vor däm gwaltige Wahrheitssinnbild, däm chrestige, klare Schtrom, sy-n-ihm alli syni säntimäntale-n-Etwürf zur Lugi worde, und sy Grad-ane-Charakter het ihm mit grobe Finger alli usdüftelete Gschpinscht verrisse, grad e so, wie di ufquellende Wälle dert usse-n-ihri reizende Schuumnetzleni und Pärleschnüer verschprängt hei. Dä guet Lombach isch ersch jitz zur Überzügung cho, daß er öppis abändlet heig, wo-n-är gar nid der Ma derzue syg, für's düre z'füehre. Schturm und schtürmer isch er worde-n-i der Hascht vo syne Gedanke, und zletscht isch er vom Wasser zrück gange mit dem Etschluß, sech mit flachem Rügge-n-uf sys Schicksal z'lege – vo göttlecher Füehrung het er ja wenig klari Vorschtellung gha – und sech la z'schwemme, wohi der Schtrom well, und z'rede, was der Ougeblick ihm us sym ufrichtige Härz jagi.
Wie-n-er sech umchehrt und gäge ds Fährhüsi zue wott, für mit dem Schtumme ga d'Rolle z'tuusche, chunt dä grad under de große Böum füre. Wie vo 306 unsichtbarer Hand gschlage, blybt er vor em Lombach schtah und glotzet ne-n-a. Was isch jitz das? Da chunt ja Eine-n-us em Wasser ufe, wo syni Hose-n-anne het, sy Chutte? Er kennt sy eigete Bart ume, syni Haar, sys ganze Gsühn, churz Alles, nume nid der Lombach. Das het i sym arme, aberglöubische Hirni e greulechi Confusion gä. Ohni dörfe der Rügge z'chehre, geit er langsam hindertsi, geng mit verzwyflete Blicke-n-uf sy Doppelgänger. A dä Herr, wo vor füf Wuche by-n-ihm gsi isch, het er nid gsinnet. Der Lombach geit ihm nache, winkt ihm, redt ne fründlech a; aber der Schtumm flieht und flüchtet sech z'letscht i sys Hüsi. Der Lombach wott ihm nache. Aber der Schtumm het d'Türe vo inne verha und vor Angscht afah brüele. Jitz het der Lombach dänkt, ja nu, gschej am Änd nüt bösers, sitzt vor em Hüsi uf nes Holztütschi und wartet.
Der Ludi het scho lang über d'Böum ewäg gseh, wie sech der Maler am änere Bord uf em exponiertischte Punkt etabliert het. Und richtig, nadäm der Lombach scho-n-es Chehrli vor em Fährhüsi gwartet het, chunt vom Schloß här di schlanki Gschtalt vom Blanche dür ds Fueßwägli abe. Der Ludi rütscht füre, sowyt er cha, für besser z'gseh; grittlige sitzt er a sym Boumschtamm und lat d'Bei z'beid Syte-n-über d'Flueh ab hange-n-und umarmet der Boum i ateloser Schpannung.
307 Jitz – jitz chunt si über ds Bechli – jitz um ds Hüsi ume. Der Lombach schießt uf, nickt ere göhlehaft zue – famos – bravo Fritz! und – tschalpet vor nere här a d'Ländti. So chly zaghaft schynt si dem Ludi doch nache z'gah. »Ach, wenn nume dä verdammt Ascht nid wär da vorne,« seit er halblut, »dä deckt mer grad ds Schiff. – Was? – potz Chäs, jitz isch's gfählt!«
Si sy no nid bi'm Schiff aglanget gsi, so schtürzt sech, wie-n-es wilds Tier, der Schtumm us sym Hüsi und uf e Lombach los. Chuum, chuum het dä Zyt gha, sech umz'chehre, sünsch wär's ihm übel ergange. Voll Etsetze flüchtet sech ds Blanche über ds Brüggli i d'Matte zrück, für vo dert us zuez'luege, wie sech di beide Manne-n-under de Böum ume prügle. Z'erscht het der Ludi so förchterlech müesse lache, daß er schier abenandere gange-n-und linggs und rächts i zwee Bitze vom Boum abegfalle wär. Aber z'letscht isch's ihm du afe-n-angscht worde-n-um sy Fründ. Bald isch der Lombach obenuff gsi, bald der Schtumm, und der Ludi het undereinisch nümme chönne-n-underscheide, weles der rächt und weles der lätz isch. Si hei sech tschuppet und ghoue-n-und umenanderegwälzt, wie zwee Schuelbuebe. Und derwähred hei si däne-n-a ihrem Gmäld targget und gschlirgget, was d'Lynwand het möge verlyde.
Ändlech het sech der Lombach chönne 308 loswinde-n-und isch der Bärg uf cho z'graagge, verchutzet, vermoset und verschunte, daß es Eine nume so erbarmet het. Der Ludi isch ihm etgäge gange-n-und het ihm ufe ghulfe. Nachhär sy si Beidi i ds Loub gläge, der Ludi für sech vor Lache-n-am Bode-n-ume z'tröle, der Ander für z'verschnuppe-n-und vo obe-n-abe zuez'luege, wie der Schtumm under de-n-unbeschryblechschte Capriole dem Blanche het welle ga erkläre, was gscheh syg. Das guete Blanche het uf dä Schräcke-n-abe wenig Luscht meh gha, sech la übere z'schtoße-n-und het sech i ds Schloß z'rückzvge.
»Was wei mer jitz mache?« fragt der Ludi.
»He da isch nüt meh z'mache. Dä Löl isch nid z'brichte. Gang säg du ne-n-übere, si sölle ga, sünsch male die no bis am Abe wyter. I warte der de hie.«
So het me's du gmacht. Der Ludi, wo dä Ougeblick zivilisierter usgseh het als der Lombach, het sech la übereschtoße-n-und isch nachhär mit dem Brambärger zrückcho. Der Maler het sy Arbeit nid welle la sy, um so weniger, als der Lombach sech verpflichtet gha het, ihm de sys Gmäld abzchoufe. Di drei Fründe hei der Rückzug aträtte, na verlorner Schlacht, und hei sech i der Wirtschaft vo Zollikofe bis am Abe d'Zyt vertribe, für de bi'm Vernachte-n-i d'Schtadt z'gah. Der Lombach het sech natürlech jitz no weniger dörfe la gseh, als am Morge.
309 So sy si du wieder einisch vor Lombachs Kaminfüür gsässe, hei tubaket und berate, was wyter ga söll. Der Lombach isch chly hässig gsi und het sech nid welle la brichte. Di beide-n-Andere hei ihre Schpott gha mit ihm und ihm gseit, er heig etschide Päch i däm Rychebach. Ändlech hei si-n-ihm vorgschlage, si welle für ihn ga wärbe.
»Was fallt ech eigetlech y?« brüelet er und hout mit der Zange-n-i ds Füür yne, daß d'Funke-n-umenandere fahre. »Bi-n-i öppe nid Manns gnue, für sälber z'gah?«
»He ja,« seit der Brambärger, »aber für was hesch de di Comedi mit dem Schtumme-n-agschtellt?« – Uud der Ludi het vo Neuem betüüret, me laj der Lombach nid yne. »Wenn si z'befähle hätti, scho,« het er gseit, »aber die wird ghüetet, wie-n-e Schtaatsverbrächer.«
Jitz zuckt öppis dür ds Lombachs Gsicht. Er chrauet sech hinderem Ohr und seit: »Nu, so ganget halt! Es mueß jitz rücke. Aber i wott nüt anders, als daß der mit nere-n-es rendez-vous verabredet. Ds Wytere mache-n-i de sälber.«
Di Beide hei du no bi'm Lombach usgmacht, si welle de z'morndrisch am Namittag ga Rychebach use. Der Major het gschine-n-yverschtande z'sy und het ne gseit, si sölle de der Bscheid so gschwind wie müglech bringe. »He,« meint der Ludi, »chumm du 310 de grad use; villicht channsch de no morn vorschpräche.« – »Guet,« autwortet er, »i warte-n-ech de z'Brämgarte bi der Chilche.« – »Also, abgmacht.«
Daß di beide Fründe-n-ihm sölle ga d'Cheschtene-n-us em Füür reiche, het's dem Lombach gar nid chönne. Er hätti ne i däm Punkt nie nagä, wenn ihm nid plötzlech d'Luscht i Chopf gfahre wäri, dene Beide-n-e Schtreich z'schpile.
Bi sym verfählte Manöver mit dem Schtumme-n-isch er sowieso zur Überzügung cho, daß er dem Blanche gägenüber nümme dörfi Komedi schpile. Het er sech scho dä Morge, i syr Verchleidung, gar nid wohl gschpürt, so het er sech jitz, nadäm di beide Fründe furt gsi sy, afah schäme. Es syg doch eigetlech nid rächt, het er sech gseit, mit settigem Bländwärk welle-n-es Meitschi ga z'überrumple. Syr ufrichtige Reuji bruuch me nid no-n-es costume ga umz'hänke. No vor em Yschlafe-n-isch sy Etschluß feschtgschtande, syne Fründe z'vorz'cho.
Am andere Morge-n-isch er zum Coiffeur, het sy Mähne la schäre-n-und der Bart la rasiere – dem Zopf het scho währed dem russische Fäldzug e cheiserlechi Ordre der Garuus gmacht gha – und isch im schönschte Schtaat gäge Rychebach use gwanderet, dasmal düre-n-Ängiwald.
Wie-n-er druuf grächnet het, isch sy Maler wieder a der Arbeit gsi, was ihm Ussicht gmacht het, ds 311 Blanche wärdi sech de über d'Aare la löcke. Öppe-n-e Schtund isch er hinderem Maler im Waldsoum gsässe, so gseht er ds Blanche uf di underi Garteterrasse cho. Si het aber gar nid Miene gmacht, sech für di Malerei z'interessiere, sondere het sech under ne Loube vo füürrote, kanadische Räbe verschloffe. Jitz dänkt halt der Lombach, es sygi gschyder, är gangi übere-n-und winkt dem Fährme, für sech la übere z'schtoße. Ds Schiff chunt, und wo der Schtumm der Lombach a der Ländti gseht und als dä Herr erchennt, wo vor füf Wuche mit ihm isch cho abrede, het er e grüslechi Freud gha. Er hätt ihm du möge brichte, was er geschter erläbt und wie-n-er Eine gchlopfet und furtgjagt heigi, wo ne heig welle derzwüsche grate. Aber frömde Lüte het sech äbe dä arm Tropf nid chönne verschtändlech mache. Am änere-n-Ufer zieht er sy Passagier zum Fährhüsi und dütet ihm, er söll da uf em Bänkli absitze-n-und e chly warte. Z'erscht het der Lombach dem Handel nid rächt trouet; er het wenig Luscht gha, sech no einisch mit däm Kärli nächer y z'la. Was het er chönne wüsse, was ne de no achömi? – Aber bald fallt ihm y, er well's doch no la druuf abcho, villicht bring er ne de mit de Schloßlüte-n-i Verchehr. Emel e-n-Ougeblick well er da warte. Der Schtumm louft dervo, und wo der Lombach um e-n-Egge vom Hüsi ihm nacheluegt, gseht 312 er ne i große Gümp der undere Garteterrasse zueschpringe. »Aha,« seit er sech, »das schynt de no nid so dumm welle-n-use z'cho. Dä geit wahrschynlech sy Dolmätsch ga reiche. – Oder het er am Änd gar öppis gmerkt?«
Ja, ganz e so dumm, wie der Lombach uf ds geschtrige-n-Abetüür abe gmeint het, isch der Fährschtumm doch nid gsi. A mene Möntsch mit so ängem Horizont macht alles Ussergwöhnleche gar e tiefe-n-Ydruck. Bhüetis, dä het doch nid vergässe, daß ds sältmal, wo ds Blanche ohni ihn i ds Fahrschiff gschtige-n-und du verunglückt isch, dä schön, jung Herr da mit im Schpil gsi isch, daß er se der Bärg uf und i ds Schloß treit het. Är, der Schtumm, vor däm sech Niemer i-n-Acht gnoh het, dä me nid meh gschoche het als irged e Schtud am Wäg, het gar mängs gseh und ghört i sym Schiff und um ds Schloß ume. Är het mit syr Gönnerin gschpürt und epfunde, viel meh als si's g'ahnet het. Drum isch er jitz atelos zue nere-n-i Garte cho z'loufe-n-und het mit nere-n-Art vo Freudeghüül und grüsleche Geste se gheisse gschwind, gschwind öppis cho luege. Si het dänkt, er heig öppe ne bsunders große Hecht gfange-n-und het ihm d'Freud gmacht cho z'luege.
Wo der Lombach di Beide gseht us em Gartetor cho, isch's ihm äng worde. Jitz het er gschpürt, daß d'Etscheidungsschtund chunt. Vergäbe het er na 313 Wort gsuecht. Es isch ihm Alles etfalle. Jitz ghört er ihri Schritte, jitz chöme si um ds Hüsi ume.
Wie verschteineret blybt ds Blanche schtah. Beidne-n-isch der Ate-n-usgange. Und der Schtumm het mit unbeschryblechem Schtolz uf di Begägnung gluegt und nume no nid gwüßt, ob ds Blanche z'erscht ihm oder z'erscht dem Lombach wärdi ume Hals falle.
Ändlech chunt's dem Lombach. »Mys Glück,« seit er, »het mi dahäre gfüehrt. I bi's nit wärt. – Dir heit ds Rächt, mi vo-n-Ech z'schtoße, Blanche. Aber nume-n-Eis möcht ig Ech no dörfe säge: Us Liebi zu Euch bi-n-i synerzyt gflohe.«
Nid di haschtig füregschtoßene Wort hei ds Blanche möge, aber d'Ufregung und di ganzi Haltung vom Lombach. I däm Ougeblick isch i ihrem Härz di alti Liebi ufgflammet. E wahre Sunnenufgang het's da inne gä, und wie Liecht und Wermi isch es ere dür alli Glieder grunne. Si het vor Emotion afah zittere, isch zum Hüsi gwankt und het sech dert uf ds Bänkli niedergla.
Das het du dem Lombach Muet gä. Er isch zue nere gange, het sech uf nes Chneu niedergla und gseit:
»Gloubet mer's, Blanche. Vor sibe Jahre hätti nid mit guetem Gwüsse dörfe-n-um Eni Hand ahalte. I weiß, daß ig Ech großes Unrächt ta ha. I 314 bitte-n-Ech nid emal, mer z'verzieh. Aber, wenn ig Ech dörfti säge, warum ig Ech im Schtich gla ha . . .«
Bis jitz het si ne nid agluegt. A d'Wand aglähnt, het si gäge d'Aare-n-use gschtuunet, überwältiget vo ihrem innere Liechtschtrom. Aber jitz dräit si der Chopf und dermit bricht ere d'Liebi us de-n-Ouge. Da het du der Lombach erchennt, wora-n-er isch. Und er het's gwagt, z'frage:
»Oder darf i doch no druuf hoffe, daß Der mer chönnet verzieh?«
Si het vor sech abegluegt und gschwige. Und, wie für se besser chönne z'gseh, macht er e Schritt z'rück. Da nimmt si sy Hand und seit: »Blybet!«
»Blanche,« fragt der Houpme mit nere gwüsse Lydeschaft, »tüet Der mi nid verachte? – Heit Der mi trotz Allem no e chly gärn?«
»D'Liebi cha nid abschtärbe, das gschpüre-n-i,« seit si. »I hätt' Ech gärn bhalte, o, wenn Der mi für geng verla hättet.«
»Blanche! – Blanche!« rüeft er, und zieht se-n-a sech. Ohni Widerschtand het si's la gscheh. – »Blanche, weit Der mer verzieh? – Weit Der trotz Allem no my Frou wärde?« Da nickt si, leit ihre Chopf a sy Bruscht und wüscht sech d'Träne-n-ab.
Mit es paar lydeschaftleche Müntschi hei si ihre Bund besiglet, zum himmlische Gaudium vom Schtumme, dä vo Wytem zuegluegt het. Und 315 nachhär sy si i ds Schloß ufe, hei Unggle-n-und Tante ds fait accompli vo ihrer Verlobung gmäldet und verabredet, wie si de am Namittag d'Brutwärber welle-n-uf ds Ysch füehre. Ds Blanche isch grad druuf ygange-n-und het sech druuf gfreut, di beide Fründe de chly i d'Ängi z'trybe.
Der Unggle het es famoses Ässe-n-ufgschtellt, und nachhär het me-n-i freudiger Ungeduld uf di Beide passet. Ändlech chöme si i Hof. Me het se äxpräß e chly la warte-n-im Vestibüle, damit me-n-emel ja nüt verrati. Der Lombach het sech zwüsche der Doppeltüre vom Saal zur Äßschtube-n-ufgschtellt und d'Türe vom Saal nume zuezoge, so daß er Alles het chönne ghöre.
Ds Blanche het Alles agwändet, für dene Beide z'imponiere. Und es het gar nid viel bsunderi Chunscht derzue bruucht. Es het o dem Lombach imponiert, wo-n-es i sym eifache-n-und doch so elegante, liecht usgschnittene, schwarze-n-empire-Rock z'mitts im Salon gschtande-n-isch, sicher und schtolz wie-n-e Chünigin.
Übere-n-Äcke het's e längi, wyßsydigi écharpe treit, die-n-ihm über beidi Achsle vorne-n-abe ghanget isch, bis schier a Bode. Mit dere het es graziös gwüßt z'schpile. Bald het's di schöne, wyße-n-Arme dermit deckt, bald het es se la füre lüüchte. Nume ds rächte Handglänk het es meischtes drinne 316 verschteckt. Wenn öppis ihns hätti chönne verrate, so wär's sy gloriose Gsichtsusdruck gsi. Dä het's Müj gha z'verschtecke. Under de luschtig frisierte Büggeli, wo-n-es uf de Schläfe-n-à la Marie-Louise frisiert gha het, het di glatti Schtirne gar so heiter gschine, häller als der Pärleboge-n-uf em höche, guldige Schträhl überem Haarwirbel. Herrlich isch si da gschtande mit glychmäßig wogender Bruscht, wo di beide rote Schwyzer, prächtig putzt, aber ziemlech verdatteret, ynecho sy.
Mit nere glatte Handbewegung het ds Blanche di Chriegsmanne gheisse sitze-n-und het sech vis-à-vis uf nes Ruehbett niedergla.
Beidi hei natürlech Härdöpfle-n-im Hals gha, und Jede het uf e-n-Andere gwartet, öb er nid well loslege. Ändlech faht der Brambärger afah schtaggle:
»Dir syt . . . mer chöme . . . mer . . . ö . . . Dir syt gwüß verwunderet, daß mer Ech da usse chöme cho inkommodiere. Mer . . . ö . . . chöme-n-im Uftrag vo mene guete Fründ, dä . . . ö . . . dä-n-Ech vo früecher här o sehr guet bekannt isch, vom Herr Major Lombach.
»Mhm?« macht ds Blanche.
»Dir wüsset villicht, daß er der russisch Fäldzug mitgmacht het.«
»Der Herr Bickhard isch scho so fründlech gsi, is dervo z'erzelle.«
317 »Ja äbe. Ja nu . . . er isch äbe jitz umecho. Er isch z'Bärn.«
»A so, er isch wieder hie?«
»Ja, ersch sit es paar Tage. Er lat sech äbe nid gärn under d'Lüt. Er isch halt gar chrank us Rußland umecho.«
»Äbe het der Herr Bickhard is brichtet.«
Dem Ludi isch es so ungmüetlech gsi bi der Visite, daß er ganz chalti Schweißtröpf uf der Schtirne gschpürt het.
»Äbe,« fahrt der Brambärger furt, »und jitz möchte mer is erloube, Ech e Bitt vor z'lege.«
»Nämlech?«
»I gloube, i irre mi nid, wenn i mi rächt bsinne, der Herr Lombach heig Euch vor Jahre-n-e gwüssi Neigung kundgä. Er isch du leider dür d'Verhältnis . . . . .«
»Ach so, dür d'Verhältnis?« underbricht ne ds Blanche, »es isch neue sünsch nid grad sy Art gsi, sech dür d'Verhältnis la z'schiebe.«
»Ja, afin, nei, wenn Der weit. S'isch ja wahr. Er git's zue, daß er gfählt het, daß er bsunders Euch unrächt ta het, idäm er so vo Bärn furt isch, ohni Öpperem es Wort z'säge. Aber i bi überzügt, daß Der ne nit so schträng würdet jugiere, wenn Ech äbe di Verhältnis nächer bekannt wäre.«
»Ja«, hänkt jitz der Ludi y, »und i cha-n-Ech's 318 versichere, daß er sech grusam reujig isch. Es het ne-n-alli di Jahr sider plaget.«
»Ja«, hilft der Brambärger nache, »er het is mängisch gseit, wenn er's doch numme wieder chönnti guet mache. Wo-n-er da ei Zyt gmeint het, er überschtandi's nümme, isch sy letschte Gedanke-n-a Euch gsi.
»Gloubet Der würklech?« fragt ds Blanche.
»Dir wärdet Ech pärsönlech am beschte dervo überzüge,« meint der Brambärger, »der Zwäck vo üser Visite-n-isch nämlech nume, Ech z'bitte, daß Dir üsem Fründ Glägeheit wellet gä, Ech pärsönlech cho Abbitt z'tue.«
Uf das hi schteit ds Blanche uf und seit mit Chelti: »Nei, es isch mer leid. Das cha-n-i nümme.«
Di Beide sitze da wie bschütteti Pudle, und wo ds Blanche halt blybt schtah, wie-n-e Bildsüüle, schtande sie eifach o uf und dräje Huet und Bäremütze-n-i de Finger ume. Der Brambärger nimmt no einisch e-n-Alouf:
»Isch Ech das würklech ärnscht? Nid emal e Visite? – Dir würdet Ech ja durchuus nüt vergä. Gäbet ihm doch nume-n-e Glägeheit, Ech Abbitt z'tue.«
»Nei, das cha-n-i nid.«
»Ach! . . .«
»Gäbet Ech nume gar kei Müj meh. Es isch nüt meh z'mache.«
319 Na däm Bscheid het sech ds Blanche gäge ds Fänschter dräit, für ne Lachchrampf besser chönne z'verschtecke.
Der Brambärger seit, ganz gschlage: »Das isch mer sehr leid,« macht e Serviteur und wott zur Türe. Da undernimmt der Ludi no e letschte Versuech: »I hätt' Ech die Herti nid zuetrouet. Chönnet Dir däm arme Kärli de nid verzieh? – Dir tüet gwüß z'hert über ihn urteile.«
»So? – Findet Dir das z'hert, Herr Bikhard?« fragt ds Blanche mit vorwurfsvollem Blick. »Verlanget Dir würklech vo nere Tochter, die so lang im Schtich gla worde-n-isch, daß si ihre-n-untreue Verehrer no söll mit offene-n-Arme-n-epfah, wenn er de mit zwöine hölzige Bei wieder hei chunt, nadäm er sech, weiß Gott wo, i der Wält umetribe het?«
Da schießt der Brambärger uf: »Comment? – Hölzigi Bei! – Wär het Euch jitz das agä?«
»Dä Herr da,« seit si und zeigt uf e Bikhard.
Der Ludi isch rot worde wie-n-es Chirsi und schtagglet füre: »Ja . . . äbe . . ., es isch äbe du schynt's nid so bös usgfalle wie-n-i erwartet ha . . . i . . . ha . . . i . . . äbe . . . es isch . . .«
I däm Ougeblick geit di bloß zuegschtoßeni Türe zur Näbedschtube-n-uf, und im elegantischte-n-Ufzug schteit da – der Fritz Lombach.
»O Ludi, Ludi – du bisch e herrleche Kärli,« rüeft er, chunt yne-n-und lachet us vollem Hals.
320 Ds Blanche zieht ne zue sech, leit der lingg Arm uf sy Achsle, schtreckt di rächti Hand gäge di halb verschteinerete Wärber und seit: »Da lueget und läset!« Vo ihrer wyße Hand isch ds Ändi vo der länge-n-écharpe abegfalle, so daß es bracelet vo gflochtene Haar mit mene guldige Schloß zum Vorschyn cho isch. Der Brambärger het sech z'erscht gfasset gha, nimmt di schöni Hand, füehrt se-n-a d'Lippe-n-und liest, was uf em Schloß vom bracelet graviert gsi isch:
La cadenette lie
Nous deux pour toute la vie.
Z'mitts inne-n-isch ds Datum vom Abetüür i der Aare gschtande.
»Jitz wüsset der, wo my cadenette hicho isch,« erklärt der Lombach. Er het se scho bevor er i bairische Dienscht isch, la flächte-n-und fasse. Syne Fründe het er mit Schpott und Hohn danket für ihri rüehrendi Fürschprach. Und si hei sech's gärn la gfalle, hei dem Lombach und syr schöne Brut vo Härze gratuliert und sech gfreut wie d'Chinder.
»Jitz gange mer uf e Schouplatz vo üsem Schiffbruch abe, üsi souvenirs ga uffrüsche,« schlat der Lombach vor und bietet dem Blanche der Arm.
»Ja halt,« proteschtiert der Brambärger, »jitz wei mir z'erscht no wüsse, wie dir ghäxet heit. Das nimmt mi de doch wunder.«
321 »Das wei mer ech de brichte; aber jitz hätte mer bald no öppis vergässe,« antwortet der Major mit mene verschtändnisvolle Blick uf ds Blanche.
»Richtig,« seit si. Und der Lombach fahrt furt. »Dir heit no eue Lohn z'guet. – Auf ein Glied angetreten! – t'Achtung!« Di Beide hei sech näbenandere gschtellt, d'Absätz z'sämegschlage-n-und d'Chöpf ufgreckt.
»Augen rechts!«
Di Beide dräje d'Chöpf. Ds Blanche chunt mit voller Grazie zueche-n-und git a mene Jede-n-es Müntschi uf di linggi Backe.
»Augen links!«
No so gärn hei si gfolget, für di anderi Backe dar z'ha, und wo der Ludi ds zwöite g'kriegt, etrünnt ihm es längs behaglechs »m«.
»Steht!«
»So das isch d'Quittung gsi für Eui treue Fründesdienschte,« seit der Lombach, und ds Blanche seit: »Und das isch für ds Lüge« und pflanzet mit syr schöne Hand dem Ludi e zierlechi Ohrfyge-n-uf sy ruuchi Backe.
Druuf sy si düre Schloßhof gäge d'Aare-n-abe zu der Schtell, wo vor dryzäche Jahre dem Lombach sy Zopf dem glückleche Paar ds Läbe grettet het. Si hei dürs Holz und Loub zsämetreit, es Füürli 322 agmacht, sech drum ume-n-i ds Gras gsetzt und d'Öpfel, wo si im Vorbygah i der Hoschtet ufgläse hei, bratet.
Es isch e prachtvolle Herbschtabe gsi. D'Sunne het der füürigrot Buechewald über em Zächetermätteli häll belüüchtet, währed di dunkelgrüene-n-Aarewälle mit heimeligem Ruusche zwüsche wyße Grienbänk düre-n-i di schattige Buchte vo Brämgarte vorbygrunne sy. Ds blaue Röuchli vom Füür isch i luschtige Wülkleni dem früsche Luftzug über der Aare zue gflohe-n-und het z'ringsetum alles mit sym heimelig bränntelige Gruch erfüllt. D'Öpfel hei afah singe-n-und pfuse, und währed der Ludi Bikhard se mit mene Rüetli agschpießt und serviert het, het der Lombach zum Beschte gä, wie-n-er de Brutwärber mit sym gwohnte, uverschante Glück z'vorcho sygi.
»Ja, ja, Fritz,« meint der Ludi, »dir isch es guet gange.«
»Du wottsch dänk säge, i heig's nid verdienet. S'isch o wahr. Du hesch rächt,« git ihm der Lombach zue; aber er het wohl gschpürt, daß der Ludi e Zuesatz verschlückt het, daß er het welle säge: »mir, Ludi, isch es hingäge weniger guet grate.«
Dä Gedanke het dem Lombach doch e chly wehta. Alli hei's gschpürt, aber Keis het's gwagt, e Ton dervo la z'merke, will me di unbeschryblechi Freud nid het welle trüebe. Der Schloßherr vo 323 Rychebach het sech's nid la näh, di drei Fründe zum souper z'bhalte, und het sälber der Ton agä für di luschtigschti Underhaltung. Er het sech nam souper im Saal a ds Schpinet gsetzt und allerhand übermüetigi Liedli zum Beschte gä. Dem Blanche schpeziell het er es alts Burevärsli vorgsunge:
My Schatz isch cho, my Schatz isch hei!
I ghöre Pfyfe-n-und Trumme. –
Los, Meitschi, du bisch bas allei,
Dy Schatz isch lahm und chrumme.
My Schatz isch cho, my Schatz isch hei!
I möcht ne grad verdrücke.
Und hätt er o-n-es hölzigs Bei,
I nähm ne mit der Chrücke.
Es Jedes het sy Portion übercho, und si hei enandere-n-alles vorgha, was si sit Jahre zsäme-n-erläbt hei. Und derby isch ne de o wieder z'Sinn cho, was es Jedes dem andere het gha z'verdanke, so daß d'Freud no-n-es ganz es bsunders agnähms Chüschtli übercho het.
Wo na däm luschtige-n-Abe der Ludi mit sym Houpme ga Bärn gwanderet isch – der Lombach isch erscht gäge Mitternacht hei gange –, het er nid gar heiter dry gluegt. D'Frag, was er eigetlech jitz söll afah, isch no nid glöst gsi. Mit der 324 geischtleche-n-und mit der militärische Carriere-n-isch es für alli Zyte-n-us gsi. Der jung Brambärger isch nume-n-uf Urleb da gsi, und uf ne Fründ, wo sech früsch verlobt het und i sym Glück schwelget, isch gwöhnlech nid z'rächne.
Um so meh isch er verwunderet gsi, wo scho am andere Morge bi Zyte der Lombach by-n-ihm arückt und ihm chunt cho säge, är syg mit syr Brut eis worde, sie welle ne zue sech i ds Hus näh, bis daß er sech wieder e-n-Exischtänz g'macht heigi. Das syg ds Erschte, wo-n-er vo syr Brut erlanget heigi, und das mach ne jitz no ganz bsunders glücklech. Natürlech het der Ludi Komplimänt gmacht und gseit, er well sech nid ihne cho a d'Chuttefäcke hänke. Aber der Lombach het ihm syni Sorge-n-usgredt, und no am glyche Tag het der Ludi sech bi sym Fründ müesse-n-yquartiere. Derby het er dänkt, es heig doch »wüescht« g'änderet mit dem Lombach, sitdäm er ihm bi'm Burdlefhölzli usse gseit heigi, me müeß sech nid welle für anderi Lüt chrüzige. Der Ludi het's du uf ds Puntenöri gnoh, ds Lombachs nid länger uf der Hube z'blybe-n-als nötig. Er het sech no so gärn vom Schloßherr z'Rychebach, wo ds sältmal z'Bärn ds Poschtregal gha het, als Poschtiljon la aschtelle und isch no mängs Jahr mit syne bsundere-n-Erinnerunge-n-über d'Neubrügg gfahre.
325 So het der Fritz Lombach sym Fründ Dank erschtattet derfür, daß er ihm albe d'Wahrheit gseit het. Ihm sälber het d'Liebi vo syr Frou z'Vollem düreghulfe. Sorglos hei si scho bald na ihrer Verlobung di erschti Visite bi ds Landorfers i der Schoßhalde g'macht. D'Frou Elisabeth het se fründlech epfange, umtobet vo ihrne sächs Buebe. Und si isch geng no schön gsi, rein und schön, wie di chöschtlechi Fründschaft, wo si uf Läbeszyt erneueret hei.
Rudolf von Tavel
D’ Haselmuus
E Gschicht us em Undergang vom alte Bärn
Verlag von A. Francke A.-G. Bern
[10.-11. Tausend / 1925]
I.
Am Soum vom vordere Bosquet z’ Märchlige, wo me so schön über ds Bälpmoos ewäg d’ Bärge gseht, isch e möhrigi Chrott vo mene Meitschi gsässe — muetterseelenallei. Es het e heitergrau und rosefarb gstrichlete Mousselinerock mit nere rosefarbsydige Ceintüre-n-annegha und es glychligs Band um sy guldige Chrusleheuel. Ja Heuel sägen i, vowäge di Haar, wo glänzt hei wie gspunnes Glas, sy nid z’ bändige gsi, gäb was me dra gwändet hätti. Aber me het sech o nid z’ hert gmüejt dermit. S’ wär schad gsi. Uf das läbige Gfräsli mit syr dürschynig rosige Hut, das Luftnäsi, wo men am liebschte dry bisse hätti, und di Haselnußouge het eifach nüt anders ghört als e Coiffüre à la Chuderluri. Es het nid gmerkt, daß sys Bouquetli vo Rosen und Reseda vorem Bank am Bode glägen isch. Gstudiert het es, aber nid i däm prächtige Buech, wo offen uf syr Schoß glägen isch. Dem Aluege nah hätti me chönne meine, es spazieri mit syne Gedanke der Aare nah, wo da unden am Bort zwüsche de Böume g’glitzeret und gruuschet het. Oder villicht het es d’ Chüe zellt, wo i der Ou äne gweidet hei oder d’ Füürli vo de 4 Hüeterbuebe. Wär ihm über di schöne runden Achsle gluegt hätti, dä hätt’ uf der erschte Syte vom Buech chönne läse: «A sa bien aimée filleule Madeleine Bernardine Herbort hommage de l’éditeur. Jean Rodolphe Sinner de Ballaigues.» Der Titel het gheisse «Les Nouvelles de Marguerite, Reine de Navarre.»
Wo ds Madeleine das Buech übercho het, hets no nid begriffe, was es dermit söll. Sibejährig isch es denn gsi, und es het sech chuum meh a sy berüehmte Götti bsunne, wo dennzumale ganz vernarret söll gsi sy i das chlyne Haselmüüsli. Bald druuf isch er chrank worde, und jitz sy’s scho drü Jahr gsi, daß er gstorben isch. Es het o nid begriffe, warum der Unggle Gabriel grad juscht hütt ihm das Buech füregä und warum men ihns dermit i ds Bosquet gschickt het, wo me doch sünscht nid ds chlynscht Kaländerli us däm Heiligtum vo Bibliothegg het dörfen i Garten usenäh, allerhöchschtes no under ds pente à l’air, aber bi Lyb und Stärbe nid öppen über ds Perron use, bhüet’ is, bhüet’ is. Und das Bouquetli — «eh, wo ha-n-i’s jitz? Herrjeh, am Bode!» — Ja, warum het men ihm das derzue gä und gseit, es söll sech jitz no chly ga still ha, bis men ihm rüefi? — Es isch eifach öppis i der Luft gsi. Wenns nume gwüßt hätti, was. Daß me’s het gheisse di luschtigi neui Toilette-n-alege — à la bonne heure. Obschon eigetlech — wäge dene Saager vo Chäsertz, wo dä Namittag hei sölle cho! Me hätti o sölle meine, so altmodigi Lüt, wo mit ihrne Toilettes geng no um nes halbs 5 Jahrhundert hindedry gsi sy. Item, es isch da öppis gsi, wo dem Madeleine het gä z’ dänke.
Afange scho geschter! Da hets undereinisch gheisse, me machi nes Fahri. D’ Tante Rosine und äs, juscht a mene Tag, wo der Unggle Gabriel einisch daheime gsi wäri. Me isch füre Tag ga Hunzike. Und gägen Abe, wo me heicho isch, da hei si der Unggle dem Chrummholz nah gseh ne Herr gäge Bärn begleite. Am Rank, wo di großi Eiche vorem Wald usse steit, änet dem Wäg, da sy si lang blybe stah und hei d’ Händ verworfen und grüslech parliert mitenandere. Es het gar tuusigs luschtig usgseh. Der Unggle groß und stattlech, wie-n-e Majeschtät, der ander chly und dick. Er het der Däge hindenuse gstreckt wie nes dünns dünns Stili, und i der Hand het er e Stäcke gha. Und undereinisch nimmt er der Stäcken i di linggi Hand, lüpft sy breite Tricorne, wäiht us dermit und macht e tiefe Serviteur. Der Unggle het sy breitrandige Gartefilz abzogen und syr Visite-n-ehnder obenabe d’ Hand dargstreckt. Du sy si usenandere, und der Unggle-n-isch ohni z’ pressiere gäge heizue cho.
Der Tante hingäge hets neue pressiert. Me isch chuum us der Gutsche gsi, so het si ds Madeleine i d’ Stube gschickt und isch übere Fäldwäg ihrem Mandli etgägegange. Der ganz Aben isch öppis Mysteriöses ob gsi. Si hei sech geng Blicke gä, sy ynen und use, Stägen uf und Stägen ab, und du hets äbe du gheisse, hütt chöme de die vo Chäsertz. Di alti Frou Bäni vom Hübeli isch 6 bschickt worde, für i der Chuchi z’ hälfe. Und hütt isch du vom früeche Morgen a putzt und gwüscht worde, churz, me chönnti würklech meine, was vorständs sygi.
Dem Madeleine syni Pflegeltere, ds Herr Ryhiners, sy vürnämi Lüt gsi; aber si hei i ihrem Märchlige so still und eifach gläbt, daß ihm das Wäse wo me hütt verfüehrt het, ganz ungwanet vorcho isch. No het es da a sym Lieblingsplätzli drüber nachedänkt, so ghört es zwüsche de Böum düre der Frou Maréchale de Chateauvieux ihri Stimm chlingele. Mit dere hets es prezis gha, wie der Unggle Gabriel, wo jitz mit nere düre Garte cho isch. Halb hei si se vergötteret, halb gschoche. Kei Möntsch hätti däm korräkte Gentilhomme agseh, daß er vor chuum füf Minuten erscht i der Gallerie obe vo syr schöne Dame halblut gseit het: «Wenn das no mit rächte Dinge zuegeit! Was gilts, di Gäxnase het öppis gschmöckt.» Im d’ Stägenabgah het er syr Frou ne wahren Inquisitoreblick zuegworfe, und die het ihm gchüschelet: «I cha gwüß gwüß nüt derfür, i wüßt nid, wär neren öppis gseit hätti.»
Item, jitz sy si derhärcho — weiß Gott wie-n-es Fürschtepaar. Me mueß de scho säge, e Haltung het si gha, schöner nützti nüt, und jedi Bewegung isch es Spektakel für Oug und Härz gsi. Und är het nere nüt nahgä. Me het ihm sogar währed der Meridienne-n-agseh, daß si z’ Bärn inne z’ Dotzetewys a syne Fäde zable. Hütt het er es nußbruuns Chleid treit mit mene bluemete Gilet und wyßi Strümpf. Der Tricorne het er 7 undere linggen Arm gchlemmt gha und i syr fyne Hand e prächtigi Tabatière la mit der Sunne lieböugle. D’ Frou Maréchale het nüt appartiges annegha. Aber si isch taguus tagy so agleit gsi, daß jede, wo se-n-atroffe het, hei isch ga brichte: «Hütt han i gwüß gwüß e französischi Prinzässi gseh.» Di graue Haar het si obsig gstrählt gha und z’ beidne Syte schöni Boucles uf ds duftige Fichu Marie Antoinette la falle. Wenn si vo Huus gangen isch, het si gwöhnlech, wie hütt, en übermüetig große Huet mit verwägene Fädere druffe treit. Das het ihri Figur descht graziöser mache z’ schyne.
Ds Madeleine het gwüßt, was es z’tüe het und isch mit Buech und Bouquet dene Herrschaften etgägegange. Wohl het me’s mit Überlegung atöggelet gha; aber nid wäge däm het es di beiden anderen i Schatte gstellt, sondere will men ihm, wo’s jitz zwüsche de höche Läbhege fürecho isch, so guet agseh het, daß es gar nid weiß, wie luschtig es isch.
Es het es ghörigs Revérenceli gmacht und derfür es Müntschi vo der Maréchale-n-übercho. «Mignonne» het si so halb für sich gseit. Und gäb wie si gmeint het, si lai sech nüt la amerke, isch es dem Madeleine doch grad ufgfalle, daß si drygluegt het wie öpper wo’s schier versprängt, will er öppis weiß, wo no nid alli wüsse.
Aber jitz het es einschtwyle nümme derwyl gha, da drüber nachez’stuune. Chuum sy der Ratsherr und d’ 8 Madame de Chateauvieux ne Schritt wyter gange, so ghört me vom Wäldli obem Bosquet lache. Uf der Stell het ds Madeleine gwüßt, wär es isch. Dem Xandi Wagner sy Stimm isch nid z’ verwächsle gsi. So gsund wie dä het z’ änetum niemer glachet. — Juscht deßtwägen isch er nid höch i Gnade gstande bim Unggle Ryhiner, wo’s nid rächt het chönne schlücke, wenn öpper i dene förchterlich ärnschte Zyte geng no ds Lache z’ vorderscht gha het und de gar eine, wo no i däm Alter nid di mindischti presse zeigt het, i Große Rat z’ cho. — Und het me der Xandi a menen Ort ghöre lache, so isch gwöhnlech o der Mundi Dittliger nid wyt gsi, wo geng öppe nes Bonmot z’ vorderscht gha het. Richtig, es sy se gsi, si sy vom Chälleracher ufe cho, der Ussicht nah, het ds Madeleine dänkt. Es het dennzumal no nid dra gsinnet, daß so jungi Herre wäge mene Trineli Roggli, wo im Chälleracher geng öppen um ds Huus ume gwärchet het, chönnte der Chopf dräje.
Undereinisch faht dem Madeleine ds Härz afah chlopfe. Wie wenn ihm es Cherzeliecht ufgieng, isch ihm allergattig mitenanderen und dürenandere z’ Sinn cho: daß der Mundi Dittliger i der Letschti neue wie länger deschtmeh ga Märchligen use cho isch, daß er sit der letschte Burgerbsatzig zum Große Rat ghört het und daß der Unggle meh als einisch gseit het, dä macht de no Carrière. Isch ächt da öppis im Tue? het sech di luschtigi Prinzässi vo Märchlige gfragt und isch blybe stah.
9 Im glyche Momänt het der Mundi zum Xandi gseit: «Da chunnt d’ Haselmuus.» Es hets ganz guet ghört und dänkt, öpperem, wo eim gar nüt bedüti, gäb me nid so der Übername.
Di beide Herre sy dem Madeleine etgägecho und, will me vom Chrummholz här es Fuehrwärk ghört het, grad wieder mit ihm umgchehrt gäge ds Gwunderbänkli, wo men alben isch ga luege, wär vo Bärn här arücki.
«Was heit Dir da schöns?» fragt der Mundi Dittliger und zeigt uf ds Buech i ds Madeleines Hand.
«O das isch es alts Göttigschänk, lueget.»
«Mmm!» macht der Mundi. «Sapristi, Dir chönnet Ech meine.»
«I sötts, gloub’, eigetlich läse, aber...»
«Abah,» tröschtet der Xandi, «settigs isch meh so zum ufstelle.»
«Lueget, lueget, lueget!»
Der Mundi het ds Buech zueta und gäge ds Chrummholz übere zeigt, und du hei alli drü müesse grediuse lache.
«Wo hei si ächt di Staatscarosse-n-uftribe?» fragt der jung Wagner, und sy Fründ meint: «Si hei, gloub’, ds Gartecabinetli vo Chäsertz uf ds Gschtelli vo mene Heuwage ghänkt.»
Es isch würklech es eigets Luege gsi. Uf mene füürrote Wagegstell sy hinden und vorne Holzfädere wie Mammutszänd ufgmacht gsi, und a denen isch i breite Läderrieme so öppis wie-n-e mächtige grüene Chorb 10 mit Verdeck ghanget, wo fascht ufem nidsig gchrümmte Gspatt ufglägen isch. Und dert drinne sy hindenache der alt Herr Herkules Saager vom Lohn und sy Nièce, d Frou vom Herr Böspfenniger Philipp Anton Saager vo Chäsertz, gsässen und zwüschen inne däm sy elteri Tochter, ds Caroline. Die hätti ehnder vüre ghört, aber si het allwäg nid gwüßt, wohi mit ihrne Chneu. Vornache sy de der Herr Philipp Anton — äbe dä, wo nächti mit dem Unggle Gabriel dert äne brichtet het — und di jüngeri Tochter, ds Hortense, gsässe. Eigetlech het es rächt luschtig usgseh, prezis wie-n-e Bluemechorb, vowäge, uf ihrne bluemete Röck, wo mit de Paniers dene Herren ihri dünne Ratsherrebei deckt und übere Wagen us pluderet hei, sy de no weiß der Herr wie mängs Bouquet bolzgrad i d’ Luft gstande. Und was a Rüband uf de Hüet g’göfflet het, isch o für nes Dahliagroup gange. Aber ds Luschtigschten isch der Gutschner gsi. Er hätti o schier niene sölle sy. Uf mene nidere Höck zwüsche de vordere Mammutszände, het er d’ Füeß ufem Waagschyt gha und mit de Chneue ne Flöhgalge gmacht, daß er i syr grasgrüene Livrey exakt wie-n-e Heustüffel usgseh het. D’ Roß wäre de no brav gsi, nume chly schwär vo Gschüeh für das Mejegschirr uf Reder.
Aber jitz, aber jitz! Tuusigsapperlot! Jitz chunt uf mene suberen Öpfelschümel der Hämi Saager usem Wald cho z’ galöpplen und caracoliert näbe der vätterleche Gutsche här i der Matten umenandere.
11 «Aah! Aah! Aaah!» hei di beide junge Herre bim Gwunderbänkli gmacht. «Tout beau!»
«Was chunt jitz dä a, so füürzündtrot über Land z’ joggle?» fragt der Mundi Dittliger. Und sy Fründ antwortet ihm: «He, das isch sys neu Uniforme. Er geit ja di Tag ga Paris, zur Garde. — Begryf, d’ Maréchale...!»
«Jäso, natürlech. Soso, het ers jitz erborzet?»
«Das isch ganz ring gange. Wär für ne tschämelet het, weiß i nid. Aber es isch neue grad richtig gsi.»
«Ach, eigetlech het er rächt. Was tät er hie bis zur nächschten Amtsbsatzig?»
«E pärse. Dä het ja nid nötig, sys Sitzläder uf der Staatskanzlei ga düre z’ fiegge. Er bruucht nume so umen Egge cho z’ galöpple, so trohlet ihm alles vor d’ Füeß. Lue de nume. I weiß neue nid, i begährti nidemal eso.»
«Xanderli, Xanderli! Wart no nes paar Jährli de redsch de villicht o anders.»
«Wohl,» seit jitz ds Madeleine, «i ha’s mit dem Herr Wagner. Es dunkt mi viel nätter, wenn me sech sy Wäg e chly mueß erstrytte — nid?»
Der jung Herr Dittliger het zur Antwort vor sech ane glachet und di luschtigi Haselmuus agluegt, wie wenn er wetti säge: «Dir heit guet pfyfe, Dir.»
Über däm sy si du i Garten abe cho und ume Huusegge juscht, wo d’ Chäsertz-Gutschen im Hof vorgfahren isch.
12 Der Zuefall hets welle, daß vo der Schüüre här grad im glyche Momänt der Lächema mit Roß und Wage, Chinder, Chnächten und Taunerslüten usgrückt isch zum Härdöpfelusmache, ds Mannevolk i verchahrete Zwilchhose, d’ Meitscheni mit Schwäbelhüetlenen und ufegheftete Chittle. Währschaft und rüehrig sy si usmarschiert. Nume ds Hübeli-Rosi het sech, der Charscht uf der Achsle, mit Schyn e chly vergaffet, sünsch hätt ihns der Härdchnächt, wo hinder ihm härcho isch, nid abrüelet: «Hü do! Fahr lieber angere Lüte mit dem Charscht im Gfräs ume.»
Üsi Lütli sy wieder i Garte z’rück, für ds Debouchiere vo der Familie Saager z’ gseh. S’ isch jitz alles binenandere gsi: Der Herr und d’ Frou Ryhiner, d’ Maréchale, ds Madeleine und di beide junge Herre, wo d’ Frou Françoise Saager, e Halbschwöster vo der Frou Ryhiner, ihri Farbepracht usem Husgang a d’ Sunne fürebracht het. Linggs und rächts hei ihri Töchtere deployiert. Du isch der alt Herr vom Lohn cho, no ganz gstabelig vom Fahre, und der Herr Philipp Anton, rund und glänzig. Und wo das alles mit Reveränzle, Schnäderen und Komplimäntiere binenandere gstanden isch, hets under der Huustüren afah zündten und glitzere vo der Gardemontur. Mundi und Xandi hätten am liebschte no einisch ihres übermüetige «aah — aah» losgla; aber si hei hie doch nid rächt dörfe. Es isch vermuetlech nid ganz vo sälber cho, daß jitz grad, schön vis-à-vis vo der Huustüre, ds Madeleine 13 zwüsche sym Unggle Gabriel und der Madame de Chateauvieux isch vürecho. Zum Glück het di schöni Uniform der ghörig Effäkt uf ihns gmacht, sünsch wär’ di armi Haselmuus ob de Blicke vo all dene Lüte schier i Bode geschloffe, wo jitz gar grüüslech hei müesse zueluege, wie der jung Herr Abraham nere sys Bouquetli dargstreckt het. Aber nume ne-n-Ougeblick isch si so der Mittelpunkt vo der Fête gsi. Der Herr Hämi het abgschwänkt, für der Maréchale sys Komplimänt z’ mache, und du sy ds Herr Ryhiners a d’ Reihe cho, und dernah isch neuen alles zsämen under Parlieren und Scharwänzle zur Rondelle gwanderet, wo me so schön über ds Aaretal uf d’ Bärge gseht.
Es isch nid lang gange, so chunnt ds Lisetti cho mälde: «D’ Frou Ryhiner wär’ de särviert.» Und jitz isch me, Paar um Paar, zum Huus zrück, wo im Peristyle-n-e prächtigi Tischete zwäg gsi isch, es Café mit Nydlen und allerhand sälber gmachter Patisserie, was me nume herrlechs het chönne begähre. Ds Madeleine isch näbe Herr Hämi cho z’ sitzen und het da gar nüt ungrads dranne gseh. Das Chrottli het wohl gwüßt, wär ds Nättischten isch, und het gfunde, die nätte Sache ghöre zsäme. Aber brichtet hets vielmeh mit allnen andere. Der Herr Lütenant isch gruusam seriös gsi und het Ougen und Ohre nume für ds Herr Ryhiners und d’ Frou Maréchale gha.
Wo dä Meringues-Stächet am schönsten im Gang gsi isch, ghört me Schritten ufem Grien, und wo me 14 luegt, chunt dert usse d’ Frou Therese Willading vo Allmedinge cho z’ träppele, prezis wie si äben all ander Tag cho isch, i ihrem grüenspanfarbige Garterock und nere heimelige Hube mit chupferrote Rüsche garniert. Si het, wie geng, underwägs Frivolité gmacht und es Ridicule-n-am Arm treit. Wie si das Tschäder im Peristyle ghört, blybt si erschrocke stah und wott Färsegäld gä, da springt nere d’ Frou Ryhiner nache: «Therese! Therese!»
Si het se mögen erwütsche, grad no gäb si wieder ume Huusegge gsi isch, vowäge d’ Frou Willading isch wohl dick, aber no guet z’ Fueß gsi.
«I bitte di, Rosine,» het si gseit, «was hesch du für ne Fête? I ha gar nüt gwüßt dervo, sünsch war’ i daheime blibe.»
«Aber i bitte di, Therese. Es wär’ sech derwärt. Wär isch da: ds Saagers vo Chäsertz und ds Cecile. Chumm nume.»
«Eh warum nid gar,» seit d’ Frou Therese piquiert. «I wott ech nid störe. I bi nid uf ne Fête-n-ygrichtet, wie du gsehsch.»
«Aber i bitte di, e Fête! Da isch nüt vo Fête. Allons, mach jitz nid Komplimänt. I ha d’ Frou Bäni zum Brätzele.»
Uf das hi het d’ Frou Willading, wo bi aller Härzesgüeti mordiogwunderig gsi isch und um nes Bäni-Brätzeli zwöimal für einisch gloffe wär, nahgä. Si het sech zuechegla und isch ob der Nydle bald wieder 15 i beschte Luun cho. Und wenn se-n-einisch ds Lachen acho isch, so het alles mitmüesse. Me het di heimeligi Trutschle nid chönne gseh gaggle, ohni sälber i ds Lache z’ grate.
So wär’s ne du no lang wohl gsi; aber ändlech het doch eis um ds andere gfunde, es täti guet e chly z’ lüpfe, für der Nydle nidsig z’ hälfe. Der Herr Hämi Saager het dem Madeleine der Arm botten und isch mit ihm dem Bosquet zuegstüüret, und der Herr Ryhiner het juscht überleit, was er well vorbringe, für der Räschte vo der Gsellschaft i ne-n-anderi Richtung z’ dirigiere, da gseht der Herr Herkules dem Madeleine sys schöne Buech uf mene Näbed-Tischli lige. Chuum het er d’ Nase dry gsteckt gha, so geit er uf d’ Frou Rosine zue und seit nere: «Was söll das? — Das isch ja ganz es absurds Buech. Und de di dédicace! Dir wärdet doch, wills Gott, nid däm Madeleine Herbort öppis eso i d’ Finger gä?»
«Was isch es? Wie chunt das dahäre?» antwortet d’ Frou Ryhiner.
Der Herr Gabriel het grad gmerkt, daß da öppis lätz trohlet isch und nimmt dem Herr Herkules ds Buech us der Hand. «Wo hets jitz das erwütscht?» seit er so halb für sich.
«So öppis lat me halt nid umenandere lige, wenn me Juged im Huus het,» räägget der alt Herr Saager.
Jitz isch dem Herr Gabriel scho aghulfe gsi; er het nümme bruuche z’ studiere, wohin er well mit syne 16 Geschte. Allizsäme hei sech zuechegla und i menen änge Kreis eis dem anderen über d’ Achsle gluegt. Der Herr Herkules dütet mit syne chnochige Finger uf d’ Dedikation und seit: «Da gseht me grad, was er für ne Habernarr gsi isch, der Ballaigues. — I fragen ech, geit me so öppis amene Meitschi — voyons, wie alt chan es ds sältmal gsi sy? Anno sibenenachtzgi isch er gstorbe und chrank isch er emel drü Jahr gsi, wenn nid no länger — enfin, uf alli Fäll isch das Madeleine no ganz es chlys Meitschi gsi. Geit me so eim es settigs Buech ga zum cadeau mache?» Er hets zuegschlagen und mit dem Handrügge druuf gchlopfet und de wieder mit de Finger a sy Stirne dütet.
«Pardon», seit der Herr Ryhiner — Synerzyt het er frylech ungfähr ds Glyche dänkt vo däm Göttigschänk; aber jitz het ne das Gheje, wo der Herr Herkules derwäge gmacht het, zum Widerspruch ufguslet. — «Pardon, das Gschänk isch nid so gmeint gsi. Me hets dem Meitschi sölle dännetue und ihms de einisch mitgä i der dot.»
«Dankheiget. I han Ech gar nüt druffe, daß me di Tochter mit settigne Sache vergiftet. C’est un véritable empoisonnement.»
«Ach Dir syd ridikul.»
«Aber, was isch es de eigetlech o?» fragt jitz d’ Frou Maréchale.
«Da lueget!»
«Ah, das kennen i. Es isch es abscheulechs Buech, 17 wenn dr weit, aber delicios — eifach delicios, und — gäbet mer zue: es isch sehr moralisch gschribe.»
«Ecoutez Madame», eryferet sech der Herr Herkules, «moralisch. Isch es nötig, daß me z’ erscht di wüeschtischti Güllen ufrüehrt, für nachhär z’ predige: lueget, so söll mes nid mache?»
D’ Chöpf sy geng nächer zsäme cho, d’ Ouge geng wyter us de Chöpf vüre, und eis het dem anderen ungeduldig ds Buech us de Händ gnoh.
«D’ Chupfer sy halt famös», seit der Herr Dittliger. «luter Freudebärger und Dunker.»
«Oui, par exemple,» wätteret der Herr Herkules, ryßt der Frou Françoise ds Buech us de Händ und bletteret und bletteret und cha vor luter Ufregung nid finde, was er möcht.
Underdesse het der Herr Gabriel no di beiden andere Bänd greicht, damit doch emel drü uf ds mal chönne der Gwunder stille. Jitz het sech der Kreis i drü, vier Grüppeli ufglöst, wo jedes für sich wyter dischputiert het. Am lutischte sy der Herr Herkules und d’ Madame de Chateauvieux anenandere cho, und bald hei alli andere nume no dene beidne zueglost und mit ihrne Blicke x-x gmacht.
«Ecoutez, Monsieur», het d’ Maréchale-n-agsetzt, und «écoutez, Madame», het der Herr Saager pariert. Er het aber doch z’ viel Maniere gha, für nere nid der Vortritt z’ la, und so het si du afah plaidiere: 18 «Dir machet us nere Floh en Elefant, Herr Saager. Vergässet nid: d’ Wält isch groß, und me isch nid überall eso puritanisch wie z’ Bärn. Das Madeleine isch ufem Wäg ga Paris.»
«Comment, ga Paris? I bitten Ech, sit wenn?» D’ Frou Willading het Ouge gmacht wie Pfluegsredli, bsunders gäge d’ Frou Ryhiner. «Ach, wie dumm!» het die gseit. Aber d’ Maréchale het wyter gwäffelet:
«Es wird i d’ Hofgsellscheft cho, und wenn i mi nid schwär trumpiere, wird es succès ha. I kenne das. Lueget, settigi Hüentschi, wo so früsch usem Ei chöme, sy es gsundes Frässe für di junge Herre. Da cha’s gar nüt schade, wenn eis scho chly Bscheid weiß übere Wältlouf, sünsch trybt me di wüeschtischti Gugelfuehr mit ihm. Me mueß e chly wüsse, was ds junge Mannevolk suecht, und verschtah, wie’s gmeint isch, wenn si mit ihrne galante Redesarte chöme. Wie söll Eis sy Tuged defändiere, wenns nüt merkt, bis es z’ spät isch? I bitten Ech.»
«Pardon, Frou Maréchale,» nimmt jitz der Herr Herkules ds Wort, «was blybt länger, e wurmäßigen Öpfel oder e gsunde? Mueß me so amene Töchterli, chuum daß es vo syr Nourrice wäg isch, d’ Nasen i Schnäpfedräck stoße, damit es der rächt Begriff vo der Wält überchunt? — Und überhoupt — Hofgsellschaft! Mit däm pressierts nüt. Einschtwyle sy mer no alli z’ Bärn.»
D’ Madame de Chateauvieux het welle ripostiere; 19 aber d’ Frou Ryhiner het se grad no zur rächte Zyt i Arm gchlemmt, für nere gä z’ verstah, daß me jitz no nid vo allem dörfi rede. Si und ihre Ma hei a der Gsellscheft wieder afah zieh und stoße, für se gäge d’ Terrasse z’ dirigiere.
Di beide junge Herre sy e chly zrüggblibe, i der Absicht dem Hämi nachez’stryche. Was het dä für nes Vorrächt gha uf ds Madeleine? — Aber chuum het d’ Frou Ryhiner gmerkt, daß si nid mitchöme, het si se enanderenah i nes Gspräch zogen und zwar beidi. Und si hei wohl oder übel mit ihrne junge Bei dem Imb vo den Alte müesse nacheträppele, ga d’ Ussicht luege, wo si scho hindertsi und füretsi uswändig chönne hei. Einisch uf der Terrasse, het me niemermeh ab Fläck gla, bis es gheisse het, me sötti la aspanne, wenn me nid mit dem Torwart z’ Bärn well Stämpeneie ha.
So isch me du neuen um d’ Schüüren ume wieder gägem Huus zue cho, und undereinisch sy du ds Madeleine und der Hämi wieder da gsi, me het nid gwüßt, us welem Muusloch füre. Ds Madeleine isch e chly vermükt gsi und het nüt anders erwartet, als daß men ihns schmähli, will es so lang mit dem junge Herr Saager im Hölzli umegstrichen isch. Statt däm hei-n-ihns alli so fründlech gschouet, wie wenns de Zigüüner ertrunne wär, bsunders di Fründinne vo der Tante Rosine.
Währeddäm me sech zwäggmacht het, für abz’fahre, 20 hei ds Caroline-n-und ds Hortense Saager derglyche ta, si suechen ihri Händschen und Ridicules im Peristyle.
«Heit dr öppis im Verluscht?» fragt ds Chammermeitli dienschtwillig. «O nei», hei si beidi gseit. Ds Chammermeitli het nume nid begriffe, warum si de einewäg uf allne Tischen und Stüehl umeluege. Di Guete hei halt nid gmerkt, daß der erscht Band vo de «Nouvelles de la reine de Navarre» scho im Ridicule vo ihrer Mama, der zwöit i däm vo der Maréchale und der dritt i däm vo der Frou Willading verschwunden isch.
«E nu adieu, also au revoir und de no merci beaucoup. Und chömet de bald umen und bon voyage» und so wyters. Emel es Dotze mal het es jedes syni Gsätzli gmacht, und erscht wo der Wage vorem Tor usse gsi isch, het ds Gschnäder ganz ufghört. D’ Frou Willading und d’ Maréchale wäre no einisch nid furt, wenn si nid gmerkt hätte, daß me jitz gärn für sich wäri. So sy si du hübscheli gägen Allmedinge zue träppelet, hei aber vo Zyt zu Zyt hindere gluegt, wie wenn si vo Märchlige für d’ Ewigkeit müeßten Abschid näh. Der Xandi Wagner und sy Fründ, wo dür ds Bosquet gäge Chräilige gloffe sy, hei’s wohl gseh, und, sälber vor Gwunder z’ halbzyt hindertsi, nüt als schlächti Witzen über di beide Wyber Lots gmacht.
Der Hämi Saager isch zur Schüüre gange, für ga nachez’luege, ob me sys Roß i der Ornig ufzöumt und g’gurtet heigi.
Unterdessen isch d’ Tante Rosine dem Gwunder 21 erläge. Ufem Perron vorem Huus, gäge Garten use het si ds Madeleine lieb und zärtlech a sech zogen und ihns gfragt: «Und jitz?»
Ds Madeleine het no nüt gschine z’ merke. — Oder hets nume derglyche ta, für däm Gwunder es Bei z’stelle? — Item es het uf di Frag nume mit mene chrugelrunde Blick us syne Haselnüß g’antwortet.
«Was het er dr gseit, der Herr Saager?»
«I weiß sälber nümme», seit ds Madeleine. «Er het sech grüslech Müej gä artig z’ sy mit mer. Und» — jitz isch d’ Haselmuus rot worde wie-n-es Chirsi — «z’letscht het er mer no welle nes Müntschi gä, dä dumm.»
«Und...?»
«Da gits einschtwyle nüt druus.»
«Aber Madeleine...»
«E nu, ’s isch wahr.»
«Choschtet dir das e settigi Überwindung?»
«E es sött Einen emel de o nes Muul derzue ha!»
«Madeleine!»
Si hei sech beidi nid g’achtet, daß der Unggle Gabriel zue ne cho isch.
«Mys Liebe,» seit dä undereinisch, «i würd’ dir rate, nid so wunderlech z’tue. Wie ehnder du di a dy künftige Ma gwöhnsch, descht besser chömet dir einisch mitenand us.»
Jitz wird ds Madeleine chrydewyß. Es het fascht 22 nid chönne fürewörgge: «My Ma? — Um Gotts Wille! — Wär seit das?»
«Du channsch dir nume gratuliere.»
«Jitz begryfen i erscht... Ja, aber i wott dä nid. I wott...»
«Es fragt niemer, öb du wellisch. Du wirsch ne de scho lehre schetze. Bis nume froh, daß me dir das so nätt arrangiert het. Wie mängs würd sech d’ Finger schläcke bis a d’ Ellböge. I wirde ne nominiere füre Große Rat, und wenn er de vo Paris umechunt, so channsch im Lohn äne — gsehsch dert, wie schön! — i nes warms Näscht sitze.»
Der Ratsherr het ds Madeleine wellen a ds Bort use füehre, für ihm d’ Campagne vom Lohn z’ zeige, wo änet dem Moos, so schön vis-à-vis us de Böume füregüggelet het. Aber ds Madeleine het welle ryßuus näh. Da het ihns der Ratsherr bi eim Arm, d’ Tanten am andere gnoh, und beidi hei, wie abzellt, mitenandere gseit: «Allons, schäm di! Mach jitz nid so dumm!»
So hets müesse stillha. Nidemal d’ Träne hets chönnen abwüsche, wo-n-ihm über di luschtige runde Backen ab gröllelet sy.
«Nimm di jitz e chly zsäme. Du muesch ihm doch i der Ornig Adieu säge. Villicht gsehsch ne de lang nümme», redt ihm d’ Tante zue. Und: «Schäm di nume. Du bisch mer e Baretlitochter, du!» schmählt der Unggle.
«Er söll nume gar nümmen umecho!»
23 «Schäm di! Was sy das für Redesarte!»
So isch ds Madeleine ume Huusegge gschobe worde. Mupf um Mupf. Und will men ihm nidemal Zyt gla het, sys Naselümpli vürez’sueche, het es di roten Ouge ganz ordinär mit syne möhrige runden Armen usgwüscht.
Im Hof het dem Brütigam sy Schümel zablet und gsperzet, will er d’ Gutsche het ghört dervo fahren und gmeint het, er müeß drum ume tanze. Dem Lächema sy Hansli het geng z’ ringsetum müesse mit ihm und sech schier nümme gwüßt z’ hälfe.
Jitz chunt der Hämi — me cha lang, er isch halt doch e schöne Bursch gsi, wenn scho chly wohl rahn — uf sys Baretlibrütli zue und leit ihm der Arm umen Äcken und git ihm — hälf mer Gott! — es Müntschi uf di chläberige Backen und tröschtet: «Dir müeßet nid Chummer ha wäge mir. I chume ja bald ume.»
Underem Chuchifänster het ds Lisetti zum Chöchi gseit: «E du güetige Strousack, lue lue, si müessen ihms ha.» Und d’ Frou Bäni het hinderne mit dem Chuchifürtech d’ Ouge gwüscht und gseit: «Du arms Tröpfli, du!»
Ändlech isch du das Müntschi über Ort gsi, und der Herr Lütenant het sech i Sattel gschwunge. Es paar «Kußhänd» het er no zrügg gworfe, und du isch er rädäpläng rädäpläng derdüruus g’galöpplet. Ds Roß het ihm nid höch gnue möge gumpe, so stolz und sälig isch er ob denen Abschidsträne gsi.
24 Er isch aber no nid lang i sym Freudehimmel umenandere ghottet gsi, so ghört er vom Chrummholz här e vierstimmige Brüel. Und was gseht er? Grad dert, wo der Fahrwäg i Wald ynen abbiegt, het d’ Saager-Gutsche still, und es macht alli Gattig, si well der ganz Chorb i d’ Matten uslääre. Oho, oho, dänkt er und sprängt grediuus düren Acher, daß d’ Härdchnolle flüge.
Was hets gä? — Der Wagen isch halt über ne Würze gfahre, und da het im Plötschen e Tragrieme la gah. So halb usgläärt het me pärse du nid hei chönnen und het zu ds Herr Ryhiners müesse ga Hülf reiche. D’ Dienerschaft het grad gmerkt, daß öppis los isch und isch zsämegloffe. Wo ds Herr Saagers Gutschner chunt cho brichte, was gscheh sygi, seit d’ Frou Bäni: «Nid o Wunger, daß dä Riemme het la gah! Däich me doch, es settigs Glück, wie die heifergge!»
Me het du gsuecht und gsuecht, bis men im Remisen öppis bruuchbars gfunde het für dem Schade z’ hälfe. Dusse, am Wald, hei si halt müessen usstygen und uf und nider träppele, bis ds Mannevolk mit menen andere Gurt cho isch, und jitz hets du erscht no ne längi Borzeten abgsetzt. So het me sech gruusam versuumt und d’ Sunne la undergah, gäb me wieder ab Fläck cho isch. Und du hets du undereinisch gheisse pressiere. Was gisch, was hesch, isch me wieder ygstigen und uf guet Gfell hi gäge Bärn zue trabet. Der Hämi het müesse voruus ryte, für dem Undertor-Wart ga z’ 25 säge, es chömm de no öpper yne. Wo-n-er der Chlöschterlistutz ab gritten isch, het er der Torwart juscht ghöre gäge Löuferplatz ynebrüele: «Wär use wott, louf!» Und wo-n-er a ds Tor chunt, sy scho di beide Flügel zuegsi und nume no ds Chatzetöri offe. Und will e so-n-e schönen Offizier agritten isch, het der Torwart erscht rächt ds Güegi gstoche, hinderheltig z’ tue. Da chönni e jeden öppis cho brichte, hets gheisse. Di Herrschafte wüsse neue sünsch sälber am beschte, was befohle sygi. Aber wo du der Hämi i ds Gilettäschli greckt het, isch undereinisch Öl i den Angle gsi, und di Herrschafte vo Chäsertz hei ungstört chönne passiere.
Dinne gsi wäre si jitz, i der Stadt. Aber wie änen use? Nid daß öppe der Torwart am Murtetor appartig e herthölzige gsi wär. Bhüet’is, o dert het ds silberige Schlüsseli ds Chatzetöri no ring ufbracht. Aber wenn men ufzogen isch, wie hütt ds Herr Saagers, so het me di großi Porte müessen uftue. Da het der Wachtmeischter Schläfli gseit: «Dr Tüüner, dr Tüüner! Das chönnti Reprosche gä. Me mangleti halt doch der Herr Venner ga z’ frage. — Gang du gschwing, Gläis!»
Gläis het no lang nid glüpft gha, so fragt der Herr Philipp Anton: «Wän weit dr ga frage?»
«Der Venner Balger, Herr Böspfenniger.»
«Dir würdet doch dä nid welle ga embetiere wäge so öppisem.»
«Qu’ est-ce qu’ il dit?» fragt der Herr Herkules mit der Hand hinderem Ohr.
26 «Il veut chercher la permission de laisser passer.»
«Où ça?»
«Chez le banneret Balger.»
«Ah non, sacre double. Ça je ne veux pas. Donne lui donc un pourboire. Tiens!»
Jitz isch du öppis under ds Herr Herkulesse Sitzläder fürecho, wo me ds Jahr us nid mängisch gseh het: der glismet Gäldseckel. — Aber der Schläfli het vor Gläise nid dä welle sy, wo däwäg mit sech lat la rede. Er het mit der Hand abgwunken und dem Soldat dütet, er söll loufe.
«Non non, das wei mer nid. Blybet nume da!» rüeft der Herr Philipp Anton, «Ecoutez, Schläfli, machet nid der Löl!»
«Jä luegit, ihr Herre,» seit du dä, «die Sach isch, wie si isch. Es bruucht ech wäger numen öppis Ugrads z’ gä ungerwägs, so hießi’s de: warum hit der se-n-usegla?»
«E was wetts üs o gä?»
«Ja jitz! Wie liecht, wie liecht gseht ech i der Fyschteri es Roß öppis Ughüürigs! U we si einisch schüüch sy, so sy si hui mit ech über ds Bort us. — Eifach fertig, un i tue’s nid.» Er het d’ Händ verworfen und no einisch der Gläis welle schicke.
«Los,» seit der Herr Philipp Anton hübscheli zum Hämi, «mer wei zum Aarbärger-Tor ga probiere.» Lut het er gseit: «Ja nu, so blybe mer halt dinnen über Nacht.»
27 Aber der Schläfli isch ke Hüürlig meh gsi und het wohl gschmöckt, wo’s use wott. Chuum het der Wage gchehrt gha, so schickt er eine vo syne Trabante zum Aarbärger-Tor. Dä isch i de hälle Sätze der Zwingelhof ab dechlet und het juscht im Momänt, wo ds Herr Saagers innevür am Tor aglanget sy, vo usse brüelet: «Gät acht, es wott öppis Tüüners use!»
Das hätts nidemal bruucht, vowäge der Wachtmeischter am Aarbärger-Tor het ds Saagers Gutschner gkennt und ihm nid welle gloube, daß si ga Uetligen use welle. Da stecki öppis Usubers derhinder, het er dänkt und isch ne du o mit dem Venner Balger cho.
Jitz het du der Herr Philipp Anton gfunde, wenns de doch nid anders z’ mache sygi, so gang me besser sälber bi däm Gwalthaber vorby, und so isch me du wieder z’rügg gfahren und het am Bollwärch, vorem Huus vom Herr Balger ghalte. Der Hämi isch hurti abgstigen und het der Chlopfer a d’ Türe la plötsche, daß ds ganz Huus i d’ Sätz cho isch. Überoben isch es Löufterli ufgange, und en erschrockeni Stimm het gfragt: «Brönnts? Oder was gits?»
Der Herr Philipp Anton het vo der Gutschen us nam Herr Venner gfragt, und wo dä am Fänschter erschynt, het er ihm sys Begähre vorbracht.
Z’ erscht het der Venner e währschafti Prise gnoh. Und du het er gseit: «E nu, Herr Saager, wüsset Dir was. Wenn ig so nes schöns Säßhuus a der Junkeregaß hätti, wie Dir, so würd’ i mirs erspare, hinecht no 28 ga Chäsertz use z’ fahre.» Druuf het er ds Fänschter und zum Überfluß no der Fellade zueta.
Der Hämi het gschuumet vor Töubi und no drü-, viermal der Chlopfer a d’ Tür gschmätteret. Gnützt het das aber gar nüt. Me het nume, sogar dür Fänschter und Fellade düre, dem Herr Balger sy Stimm ghört: Häh... hähää!
Äbe, wenn men i das schöne Säßhuus chönne hätti, wo ds Saagers vorem Jahr dem Herr Balger ohni Not vor der Nasen ewäg gchouft und du a nere Cousine verliche hei! Ds sältmal hei si luter als guet gsi isch «hähää» brüelet.
Jitz het d’ Frou Françoise gnue gha vo däm Gfiegg und kategorisch begährt, daß men i der Chronen ystelli und bi Verwandten und Fründen Obdach suechi. Was het si meh chönne wünsche, als under d’ Lüt z’ cho, für ihrem Glück Luft z’ mache? Wie-n-es Chind het si sech gfreut, ihrne Fründinne Rätsel ufz’gä. Ihri Töchtere hätten o gar nüt derwider gha, ihre Sunntigsstaat no chly z’ promeniere. Dem Hämi isch es ganz glych gsi; er het hinecht sowieso nid viel uf Schlafe gha. Aber di beiden alte Herre hei-n-ihm nüt dernah gfragt, i der Stadt z’ blybe. Der Herr Philipp Anton het sech nid gärn la vorha, so gangs halt, wenn me syni Säßhüser bis uf ds hinderschte Cabinetli verlychi. Und der Herr Herkules het kurz und bündig befohle: «Dumms Züüg! Me geit über d’ Hunzike-Brügg und Bälp ga chehre.» Sy Nièce het ds Plääre z’ vorderscht 29 gha vor Gnietigi und nume no ghoffet, me chöm de nid zum Undertor us. Di ganzi Stadt ab het si lamäntiert; aber ihren Unggle het hinecht schuderhaft hert ghört. Er het nidemal gschinen öppis z’ ghöre, wo der Torwart uf ds Hämi’s Vorgä, me heig no öppis z’ Märchlige vergässe, brummlet het, das müeß sech de mit Schyn scho derwärt sy, süsch füehr me nid mit der Gutsche’s ga sueche. — Item, dä het du gfunde, me heig ringer d’ Hand hurti dar, als daß me der Venner gang ga frage, und het se wieder usegla.
Ja ja, wenn der Herr Herkules gwüßt hätti, was ne hütt het sölle passiere, so hätt’ er nid vorem Jahr so yfrig ghulfe der Antrag vom Venner Balger bachab schicke, wo dä längwylig Torschluß het wellen abschaffe. Ds sältmal het er i offener Ratsitzung zigglet: «I weiß nid, was der Venner Balger für ne verdächtigi Vorliebi für ds fahrende Volk het.»
Über settig Sache het me du underwägs Zyt gnue gha nache z’ dänke. Si sy scho am zwöite Stundestei vorbygfahre, da fragt ds Caroline, wo eigetlech der Hämi hicho sygi. Er syg ne doch wyt voruus gsi, und jitz ghöri me da hinde, am Bollholzstutz, Huefschlag. I ihri Gedanke versunke, hei si gar nid gmerkt, daß er scho vorem Hüenliwald vo der Straß ab isch. Wär hätt ihms o chönne verarge, daß er no einisch i sys Paradiesli hindere gritten isch? Und wenn er o keis Liecht meh gseh het i ds Madeleines Stube, so het er doch emel der Hund ghört bälle, wo’s ghüetet het, und 30 das isch scho geng sövel. D’ Gutsche het er dobe, uf der Thunstraß im Fyschtere ghöre rumple. Es het ihm nid pressiert, ne nachez’ryte. Sys Glück het er by sech im Sattel gha. Aber i allem Nachechüschte vo däm schöne Tag isch es ihm de wieder vorcho, das Abetüür i der Stadt chönnti sy Vorbedütung ha. — Het ächt es settigs Glück nid Platz i däm alte Bärn? 31
II.
«Heit dr Nouvelles vo Euem glückleche Fiancé?»
«No nid diräkt. My Ma het numen im Rathuus vernoh, di junge Herre sygen emel glücklech z’ Paris aglanget.»
«E nu, ’s isch geng das.»
Das isch vorlöufig ds Sujet gsi vo der Konversation, wo d’ Frou Therese Willading mit der Frou Françoise Saager gfüehrt het, währed si usem Herrehuus vom Lohn uf di herrlechi Schatteterrassen use cho sy. D’ Familie Saager het sech nämlech hütt füre Meringues-Stächet vo Märchlige mit nere währschafte Chüechlete revanchiert. Us gwüsse Gründe het men im Lohn epfange, und d’ Frou Françoise het füren alte Herr Herkules d’ Honneurs gmacht. Eigetlech hei ja ds Hämi’s Eltere z’ Chäsertz, vis-à-vis vom Schloß gwohnt; aber hütt isch es näbe den Öpfelchüechli houptsächlech um ne-n-Ougeschyn z’ tüe gsi oder villicht, no besser gseit, um ne Revue, vowäge nid nume het me dem Madeleine Herbort welle zeige, wie warm es ynesitzi, me het o sich sälber welle wohltue mit mene Generalüberblick über alles, was me z’ biete gha het. Dämnah het me ds Madeleine under hunderttuused fründleche Worte d’ 32 Stägen uf und d’ Stägen ab und i geng größere Lätschen um ds Huus ume voragfüehrt. Aber d’ Houptsach isch nid gsi, was di luschtigi Brut uf alli di «gäll, wie nätt?» g’antwortet het; viel meh i ds Gwicht gfallen isch der Ydruck, wo di schöne Sachen ufe Herr Gabriel hei sölle mache. Dä het men erscht no z’ Fueß us der Stadt erwartet, währed ds Madeleine grad vori under der Obhuet vo der Tante Rosine, der Maréchale und der Frou Willading i der Märchliger-Calèche über Hunziken und Bälp acho isch. Der Herr Herkules het ds Brütli düre Garte gfüehrt, vo Stüdeli zu Stüdeli. Wort het er wenig gmacht. «Meertrübeli!» het er a eim Ort gseit, «Chrosle» am andere, «Verbena» hie und «Aster» dert. Derzue het er jedesmal d’ Achslen ufezogen und la fallen und uf de Stockzände glachet, wie wenn er dermit wetti säge: «Das und das hätti’s sölle wärde, aber ’s isch mer nid grate, wie-n-i welle hätt’.» Und derby isch doch alles rächt schön und wüelig gstande. Vo Zyt zu Zyt het er e Rose brochen oder sünsch e Bluemen und se dem Madeleine gä unds fründlech aglachet. Wo si de Spalier nah träppelet sy, het er ab und zue ne Bire vo unde glüpft und d’ Achsle zuckt, wie wenn er wetti säge: «Weiß nid, obs no öppis rächts git.» Hinderne här het der Herr Philipp Anton der Maréchale öppis vorgwädelet, und d’ Tante Françoise het mit der Tante Rosine vo Wösch und Glette brichtet. Di beide Töchtere vom Herr Philipp Anton sy ungeduldig cho und gange, hei öppen einisch es Wort 33 dry gredt und gfunde, wenn me däm Brutstand sägi, so sygs ne no lang wohl i der ledige Hut.
D’ Frou Willading het sech uf der Terrasse versuumt gha und du der Herr Ryhiner dür d’ Allee yne gseh cho. Das isch nere grad rächt gsi, und si isch ihm etgägegange.
«Jitz loset, Herr Ryhiner,» het si agfange, wo si zsäme der Terrasse zuegwanderet sy, «i wott nüt gseit ha, aber Hand uf ds Härz! Findet Dir jitz nid sälber o, me sötti di junge Lüt, wenns a ds Hürate geit, statt se vor nes fait accompli z’ stelle, ihri Wahl sälber la träffe?»
«Ah, Madame!» Der Herr Ryhiner isch wie agwachse blybe stah und het mit syr schöne Hand e Bewegung gmacht, wie wenn er wetti säge: «S’il vous plaît. Nid nächer als eso chömet mer zueche.»
«I wott Ech gar nid dryrede,» seit d’ Frou Willading. «Was mi nüt ageit, geit mi nüt a; aber i meine nume so, wüsset Dr, so ganz im Allgmeine, Dir heit ja ne wyte Blick. I weiß, Dir begryfet mi gar wohl und Dir syd sälber der letscht, wo a menen eigete Chind würdi ne Ma zuemuete, wo-n-ihm nid gfallt.»
«Das sy Sentiments.»
«Prezis, Herr Ryhiner, es sy Sentiments.»
«Und für sech sys Läben yz’richte, het me der Verstand.»
«Ganz rächt. Aber mit däm bringt me syni Sentiments 34 nid wäg. Und die mache z’letscht am Änd im Möntsch guet und schlächt Wätter.»
«Aber vom schöne Wätter het me nid g’ässen und nid trunke. Lueget, my Liebi, i weiß ganz exakt, was i mache. Gäbet mer zue: Es gseht niemer vo üs dür d’ Lüt düre, am allerwenigschte Verliebti. Und wenn i o hütt meine, i kenni ne Möntsch dür und dür, wär isch mir guet derfür, daß er na nes paar Jahre no der glych blybt? Es bruucht mängisch grüüslech wenig, so chehrts eine, daß ne na churzer Zyt niemermeh umegkennt. E chly Verdruß, e Chrankheit oder es Ungfell oder, was no viel gfährlecher isch: es paar Jahr Verwöhnung, chummlechi Läbtig, Ehr und Anerchennung, und es wird us eim, wo ds Beschte versproche het, en unerträgleche Plaggeischt, e Längwyler, e tüüfelsüchtige Narr. Vor settigem isch niemer sicher.»
«Aber loset, ds natürleche Flair...»
«Ds natürleche Flair! Ganz rächt! Aber wüsse mir, Dir und i, was mer morn sy? Mer kenne nidemal üs sälber, gschwyge de di andere Lüt. Das Flair isch guet füre-n-Ougeblick. Und wenn der Luft chehrt, so wotts nienemeh zsämepasse.»
«Ja nu, i mene settige Fall het sech eis äbe trumpiert, und de isch es halt sälber d’ Schuld. Es bruucht sech emel de niemer anders Vorwürf z’ mache.»
«Was isch liechter z’ ertrage, Frou Willading, di eigeti Schuld oder frömdi? — Da bruuchen i mi nid lang z’ bsinne.»
35 «I gseh scho, Dir syd halt anderer Meinig.»
«Ja, und i weiß warum, und weiß, was i a mene Chind schuldig bi, wo me mir avertrouet het. Für so eis müesse die dänke, luegen und sorge, wo d’ Erfahrung hei. Chunts nid guet, ja nu, so chan i de nüt derfür; aber i wott einisch d’ Ougen i Rueh und Fride chönne zuetue. — So han i’s o mit mynen Amtspflichte. Und so isch es gottlob no Bruuch z’ Bärn. E jeden isch für das verantwortlech, was er mit sym Verstand söll usrichte.»
«I bi ganz mit Ech yverstande. Nume bi’m Hürate... lueget mr i d’ Ouge, Herr Ryhiner!»
«Das han i geng gärn gmacht, Frou voisine.»
«Gäbet mir zue, quand on pense aux intimités du mariage! Wie chönnet Dr vo nere Tochter verlange, daß si...»
«Ach was! Me gwöhnt sech a alles. Me bruucht nume z’ welle. Löit mi nume la mache.».
«Bhüet’is, bhüet’is, i ha’s nid im Bruuch, mi i ander Lüte Sach z’ mischle.»
Ob däm Dischputiere sy si nah-ti-nah uf di großi Terrasse cho, wo am üsserschten Egge vorne, underem Schatte vo nere prächtige Linde Silbergschirr, Tasse, Täller und Gleser verfüehrerisch g’glitzeret hei. Di anderen alli hei sech vo der Mittagssyte här zuechegla. Me het zwüschem höche Läbhag und den Escht vo der Linde düre d’ Ussicht bewunderet, derzue allerhand 36 gschnäderet und wieder gfunde, wie luschtig es doch sygi, daß der Lohn und Märchlige so schön vis-à-vis vonenandere lige.
Du sy si du vom Huus här cho mit Cabarets voll guete Sache. Uf das Chlingele, Chlefele, Tschäderen und Guetschmöcke hi het me der Ussicht der Rügge gchehrt und öppis anders agluegt.
Nachhär isch me wieder im Garten umenandere gspaziert. Der Herr Ryhiner het sech a d’ Madame de Chateauvieux gmacht und isch mit nere hinder der Spalierwand düren i d’ Hoschtet abe, für se ganz für sich z’ ha. Dert het er si du ygseifet. Es syg ihm fatal, daß er so viel nid chönni daheim sy und mängisch sy Frou wuchelang müessi mit dem Madeleine alleini la. Und de chömi de gar flyßig di gueti Frou Willading vo Allmedingen übere. Da wärs ihm doch gar agnähm, wenn d’ Frou Maréchale chly wetti nes Oug ha uf das Meitschi. Si kennt afangen öppis vo der Wält und wüßti am beschte der Sach der Dräih z’ gä, wie-n-ers ha möchti. Heig me jitz di Gschicht ygfädnet, so müeß me derby blyben und ds Meitschi dressiere, daß der Hämi de o chönn Freud erläben an ihm. D’ Maréchale het das meh als nume guet begriffen und gseit: «Wolle, Herr Heimlicher, Dir chönnet uf mi zelle, i will mys Beschte tue.»
«Lueget,» het der Herr Ryhiner byschtet, «i möcht niemerem nüt Böses nacherede; aber begryfet, my Frou lost de no gärn uf d’ Frou Willading, und i förchte, 37 die chönnti mer de vor luter Härzesgüeti das Chind no uf d’ Idee bringe, es findi sys Glück nid da...»
«Wo men ihms eso delizios paratmacht. — O i begryfen Ech schuderhaft guet. I will Ech das scho arrangiere.» Tatedurschtig hei der Madame de Chateauvieux ihri Ouge zündtet, wo si das gseit het. Ds Vertraue vom Herr Ryhiner het se-n-ufzoge wie ds Geisleschnüerli ne Zwirbel. Jawolle-parolle! Das Töchterli wei mer zwägbürschte, daß si z’ Versailles ne Begriff überchöme vo Bärn und was Gattigs hie, het si dänkt. Het si nid dem Hämi ne Platz im Regimänt erläschelet? Da isch es jitz grad i eis gange, ihm no sys Brütli z’ dressiere.
Ds Interieur hingäge vo der chöschtleche Baretli-Tochter het der Herr Ryhiner syr Frou vorbhalte. Und si het sechs o nid la näh, will si das Chind gruusam gärn gha und im tiefschte Härzesgrund däm Baretli-Glück nid düryne trouet het.
Scho z’ morndrisch het me d’ Frou Maréchale wieder z’ Märchlige gseh arücke. D’ Tante Rosine und ds Madeleine hei juscht im Peristyle g’arbeitet. Me het natürlech nid anders dörfe, als sy allerhöflechschti Freud zeige; aber wär jitz hätti chönne hinder den Ougsöpflen yneglüüßle, dä hätti gseh, daß di gueti Frou Ryhiner nid besser als ihres Sorgechind mit sech eis worden isch, öb si d’ Maréchale lieber wetti stüpfen oder strychle. Wenn das däwäg het sölle cho, daß di Gäxnasen ei und all Tag z’ Märchlige chöm cho säge, was 38 gah müeß, so chönnti’s eim de bald verleide. Aber, was hei si anders welle?
D’ Madame de Chateauvieux het gseit, si müessi mit der Tante rede, und me het ds Madeleine für ne Momänt wyters gschickt. Me chönni natürlech nid mit Apredige zum Zil cho, isch du d’ Frou Rosine brichtet worde, me müessi d’ Lätzge bi praktischer Glägeheit mache, und drum wärs villicht nid übel, wenn men albeneinisch chly für jüngeri Gsellscheft luegti.
«Abah,» het d’ Frou Ryhiner gseit, «da sötti me de geng uf und nache sy, wenn si eim i allem ume gürte, und das cha mers neue nüt.»
Juscht descht besser hets es aber der Maréchale chönne, wo um öppis jünger gsi und vo Zyt zu Zyt no ganz ghörig i Yäs graten isch. Der Herr Maréchal-de-Camp isch i der Wält umenanderegfahren und nume ga Bärn cho, wenn er grad nüt Luschtigers gwüßt oder ne bsundere Gluscht na Chäs und Anke gha het. Si hingägen isch e gueti Bärnere bliben und het ganz guet gwüßt, daß si mit ihrem Pariserfirniß niene so viel würdi gälte, wie bi ihrne guete Mutze.
Ei Tag isch du d’ Frou Rosine ga Allmedingen übere, der Frou Willading ga ds Härz lääre. Zu ihrer Verwunderung het aber d’ Frou Therese gar nid viel derwider gha, daß me de junge Lüte chly Lust macht. «Gjeukt mueß halt, schynts, sy,» het si gmeint, «und wenn ds Cecile das junge Volk wott goume, he nu so de!»
39 D’ Frou Ryhiner het ihrer Fründin ganz scharf under di grüentscheligi Hube gluegt; aber si isch neren einschtwyle no nid drübercho, was hinder där unvermuetete Meinung stecki. Si hei no nes Längs und es Breits über di Sach gredt, ohni daß öppis anders derby usecho wäri. Ändlech — es isch scho gäge de Füfe gange — isch d’ Frou Rosine gäge hei zue. Me het nere wohl agseh, daß neren öppis ufem Mage lyt. «Es isch mer eifach nid wohl derby, wenn i weiß, daß das ganze junge Volk z’ Chräiligen äne grupet und i nid cha derby sy,» het si am Hoftor gseit. Und will d’ Frou Willading gspürt het, daß ihri Fründin mit mene Dörnli im chlyne Zehjeli dervogeit, isch si rätig worde, si well se no chly begleite. Myn Troscht, wie mängisch sy di zwo zwüsche Märchligen und Allmedingen ufen und abe träppelet, bis me di einti oder di anderi isch cho heirüefe! So sy si du neue hütt o undereinisch beidi z’ Märchlige vorem Gartetor gstanden und no lang nid fertig gsi mit plissés und falbelas, da geit d’ Lächefrou ane vorby und seit: «Gueten Abe wou, ihr Froue. — Es giit emu luschtig danide.»
«Wo?» fragt d’ Frou Ryhiner.
«E da ufem Däntsch nide.»
Dermit isch d’ Lächefrou wyters. Was si welle het, het si gha. Si isch toub gsi drüber, daß nere di junge Lüt z’ mitts dür ihre Chabisplätz düregsprunge sy.
Jitz sy di beide Dame nid übel i d’ Sätz cho. Wie zwo Änte zum Fuettertrögli, sy si mit gstreckte Häls 40 uf d’ Ussichtsrondelle gwatschlet und grad no im rächte Momänt vüre cho. Ufem Däntsch unde, a der Aare, wo ganz es schmals Brätt übere Gießenablouf geit, treit wahrhaftig der jung Dittliger d’ Maréchale über das waggelige Brüggli. Druuf isch es anders Päärli cho und no-n-es dritts, und offebar het me das Manöver mit nere bsundere Grazie müesse-n-usfüehre. — Soso, hmhm, Cecile, also das wäre jitz zum Byspil so praktischi Lätzge. — Und jitze — d’ Frou Rosine chlemmt d’ Frou Theresen i Arm, daß si fascht göisset — jitz chunt der Xandi Wagner, usgrächnet der Xandi Wagner, mit dem Madeleine Herbort usem Gschtrüpp vüre. Wie-n-es Windspil gumpet er mit syne rahne Bei übere Bach und tuet sech dänen i Positur mit usbreiteten Arme. Und jitz — Therese! — Rosine! — chunt, hälf mer Gott, ds Madeleine wie-n-en Eichhorn übere Däntsch cho z’ gümperle, bloß mit eim Fueßspitz ufe Waggeliladen und — jups! — i eim Satz dem Xander i d’ Arme!
Undereinisch stellt di ganzi luschtigi Gsellschaft d’ Ohre. Was het me ghört? — Dobe, vom Ussichtsterrassli? — Prezis wie-n-e Gejerpfiff. Ja, wenn so-n-e Chlupf dür ne Tantehals usefahrt...!
«Dir dörfet o cho. Chömet nume! Mer lüpfen ech im Flug übere,» rüefts übermüetig dürenandere. Und scho springe zwee liechtfüeßigi Herren übere Lade z’rück, für di beide Tante ga z’ reiche. Aber me het bereits niene nütmeh gseh vo ne, und d’ Maréchale het zu neren 41 andere Lätzge gwunke. Es isch nere zwar meh als fatal gsi, daß grad i däm Ougeblick di zwoo da obe hei müesse d’Gwundernasen über ds Bort us strecke. Aber tant pis, het si dänkt, wär d’Juged het, het d’Zuekunft.
Di beide Tante hingäge hei sech jitz erscht rächt gfunden i ihrer gmeinsamen Etrüschtung über di neu-modischi Art vo leçons de maintien. Si sy eis worde, wolle, däm Cecile welle si de morn der Marsch mache.
Z’morndrisch het sech aber d’ Frou de Chateauvieux nid zuechegla; si het ihri Gleich und Wade gspürt und e chly müesse leue, für neui Chreft z’ sammle. Und wo si du wieder einisch alli dreie zsämecho sy, für wyter z’ bouen a ds Madeleines Glück, da het du d’ Frou Rosine geng uf d’ Frou Therese gwartet, daß si afaj schmähle, und d’ Frou Theresen uf d’ Frou Rosine, und underdesse het d’ Frou Maréchale ds groß Wort gfüehrt, und derby isch es blibe.
Wo ne der Aare nah nüt meh neus z’ Sinn cho isch, het me du imaginiert, me gang jitz uf d’ Jagd. Dem Gficht und de Hase hets nüt ta, aber d’ Lüt hei sech schier nümme voruse trouet, wenn ds «wild Heer» vo Chräiligen ufbrochen isch, vowägen um d’ Breichi hei sech di Dame nid bös plaget. Jitz het du ei Tag der Herr Ryhiner der Madame de Chateauvieux gseit, grad ganz lätz bruuch si de d’ Bure z’ ringsetum nid z’ mache mit däm Ghouder. Aber sünsch het er nere gar keini Vorwürf gmacht, vowäge, es het ne dunkt, ds Madeleine tüej der Chnopf uf und es heig sech scho 42 rächt guet i syni fiançailles gfunde. Wie hätts o nid sölle? Es het gfunde, wenn das d’ Dressur zum Mariage sygi, so chömms allwäg doch de nid so längwylig use, wie-n-es sechs ybildet heigi.
Geng Neus het men ersunne. Vo Ryten und Fahre hei si gredt, und wär weiß, was si no agstellt hätte, wär’ du nid öppis gscheh, wo der Sach en andere Rank gä het.
Einisch zwüschenyne nämlech het d’ Madame de Chateauvieux dem Madeleine welle sy Zuekunft chüschtig machen und het es Längs und es Breits erzellt, wie de das i däm Versailles zuegangi wenn me de Majeschtäte vorgstellt wärdi.
«Der Rock mueß vier Ell läng sy und d’ Paniers zwo Ell breit. Das isch alles bis uf ds Tüpfli use vorgschribe, sogar no, wo me d’ Sach söll choufen oder etlehne. Coiffiere lat me sech bim Leonard, und ds Rote tuet eim e Mademoiselle Martin ufsetze. Es isch eigetlech degoutant, aber afin. E Mademoiselle Bertin macht eim der Puff und steckt d’ Fädere druuf. — Und de natürlech d’ Bijoux!»
«Wär nere het,» meint ds Madeleine.
«Ja, het! Di wenigschte hätte nere gnue. Aber da isch scho derfür gsorget. D’ Hofdame vo de Prinzässinne du sang dörfe dr Diamanten usem Schatz vo ihrne Herrschaften etlehne, so viel du wottsch. Me drückt ne zäche Louis i d’ Hand. Das macht äbe ne Teil vo ihrne Revenues us.»
«Sapristi, wenn me de so öppis verlüürt!»
43 «Me verlüürts äbe nid. — Das alles isch überhoupt no nüt; aber di nötige Marraines z’ übercho! Begryf, es mueß ein öpper ynefüehre, und wie meh und vornähmeri Lüt men um sech ume het, descht besser isch men ufgnoh. I ha d’ Madame de Chimay gha, d’ Maréchale d’ Armentières, d’ Madame de St. Maurice und d’ Frou von Erlach-Jassaud und de hindehär alli myni Herre.»
Ds Madeleine het dänkt, afangen um Herre wär’s nid verläge.
«Und de,» het d’ Madame de Chateauvieux furtgfahre, «wenn de der groß Momänt chunt und men ein i Saal yneschiebt — i cha drs nume säge — da überchunt no es jedes Härzchlopfe. Dänk, di Mängi vo vürnäme Lüte, wo ein da muschtere! Nid z’ rede vo de Majeschtäte sälber. Da zeigt es sech de, ob eis sech weiß z’ dräje. Z’ erscht füehrt me di vore Chünig. Da muesch drei ganz tiefi Révérences mache. Scho bis me das los het! De tuet me derglyche, me küssi dem Chünig der Chuttefäcken und bückt sech derzue, bis eim der Chünig ufhet und derglyche tuet, er gäb eim es Müntschi uf d’ Stirne. Dernah füehrt me di glychi Komedi bi der Chünigin uf und de bi allne Prinzen und Prinzässinne du sang. — Ja, me het nachhär schier Chrüzweh. Und de meinsch, du sygisch fertig; aber oha Bänz! Jitz chunt di böschti Prob. Jitz muesch under luter tiefe Révérences hindertsi us däm Gchütt use, ohni z’ stolpere.»
44 «I gloub, i wär de no gleitig dusse.»
«Das meint es jedes, bevors es probiert het. Dänk di längi Schleppe!»
«Jäso? — O, die schlängget me halt näbedsi — öppe so.»
Ds Madeleine het afah reveräncelen und het sech dräit, daß sys Summerröckli nume so gfloge-n-isch.
«Ja ja,» het d’ Maréchale glachet. «Wart nume, bis d’ e Hofschleppen anne hesch.»
Dere Lätzge het jitz ds Madeleine schier all Tag übercho. Es het sech wyters nüt druus gmacht. Me het sech amüsiert und nidemal dra dänkt, daß me settigs je z’ grächtem wärdi bruuche. So hindenume het ds junge Volk sech ehnder luschtig gmacht überen Yfer vo der Maréchale, will si wohl gmerkt hei, daß si sälber der Gugger im Lyb gha het sech z’ amüsiere.
Der Tag druuf sy di drei Parze wieder z’ Märchlige binenandere gsässen und hei underem große Tulipier Tapisserie gmacht und zwüschenyne byschtet über d’ Hitz. Es isch topp gsi wie im höchschte Summer, und mängisch het es di Froue dunkt, si wette lieber im Weiher sitze, wo änet dem Gazon eso schläferig plöderlet het. Ds Madeleine hets dobe bi synen Ufgabe hinder de grüene Felläde prezis glych gha. Der ganz Underschid isch nume dä gsi, daß es, wie öppen anderi jungi Lüt o, dänkt het, es tragi eigetlech nid viel ab sech däwäg z’ plage. Es geit nid lang, so chunt di Chrott über ds Gazon cho z’ zäberle. Si het nüt annegha als 45 di roti Badchappen und es Lilache, so eis na der alte Wärig, e halbi Jucherte groß, so daß es ihm zur Ymummelete no ne längi Schleppe gä het. Däwäg isch es z’ erscht vor d’ Frou Maréchale cho, het e tiefi Reverence gmacht und gseit: «Gället eso?» Und du ds Glyche vor der Frou Willading und vor der Tante Rosine. Die het afah ufbegähren und ds Madeleine wellen i ds Huus jage. Aber ihri Fründinne hei glachet und sy ufe Gspaß ygange. Und ds Madeleine het vürgfahren und vor der Maréchale d’Reverence à recul probiert und d’ Schleppe gschlängget, bis es wieder z’ mitts ufem Gazon isch gsi. Dert hets no einisch ganz e tiefi Reverence gmacht und du isch ds Lilachen undereinisch am Bode gsi und ds Madeleine i dreine Gümp — jups! — im Weiher, daß es höchuuf gsprützt het.
D’ Maréchale het zu Träne glachet, und d’ Frou Willading het nume so gwaggelet am ganze Lyb und eismal über ds andere gseit: «Möhrig isch es, möhrig, eifach möhrig!» Aber d’ Frou Ryhiner isch chrydewyß worde vor Töubi und ufgschosse. «Attends,» het si gschmählt, «je t’apprendrai blüttle comme-ça am heiterhälle Tag.»
«Eh la’s doch!» hei di andere gseit. «Bi der Hitz!»
Aber jitz ghört me hinderem Wäldli Huefschlag. Potz Guggerli! Das hingäge de nid! hets du gheisse. Jitz sy si alli dreien ufgstande. D’ Maréchale und d’ Frou Willading sy gäge ds Huus gsprunge, für ga z’ säge, me söll emel de niemer i Garten yne la. Und 46 damit nid öppen e Visite zum Fänschter us öppis gsej, isch d’ Tante Rosine mit dem usgspreitete Lilache gäge Weiher gsprungen und het gschroue: «Allons, allons, cache-toi!»
Jitz sy frylech scho Reverences à recul nid liecht z’ mache. Aber mit mene höch usgspreitete Lilache vorem Gsicht um ne Weiher ume z’ springe wott o glehrt sy. Di gueti Frou Rosine het das no nie praktiziert gha. Drum trappet si ufe Soum vo däm schöne Bett-Tuech und isch undereinisch — ohni Badchappe — bi ihrer Nièce a der Chüeli. Bi mene Haar hätti’s e Seeschlacht gä; aber ds Madeleine het nid gwartet, bis es by-n-ihm ygschlage het. Und will me mit Jupons im Wasser nid so gschwind cha vorrücke, isch es der Verfolgung änenusen ertrunne, het ds halbnasse Lilachen umglyret und isch im Huus verschwunde, me het nid gwüßt wie. Wie-n-es sech schickt, hets der Rigel vo der Stubestür gstoßen und du schuderhaft lang bruucht für sech wieder az’lege.
Wo-n-es du ändlech d’ Badchappen i der Abedsunne vorem Fänschter usgschüttlet het, hets der Frou de Chateauvieux zuegrüeft: «D’ Diamante hei mi nüt gchoschtet.»
«Ja ja,» het d’ Maréchale g’antwortet, «und bisch doch di schönschti gsi am Hof.»
Und «möhrig isch es, möhrig,» het d’ Frou Therese no einisch gseit.
Öppen acht Tag druuf isch e schwarz agleite Herr 47 im gsetzteren Alter der Hüenli-Stutz uf gwanderet. Er isch ganz unglychlig gloffe, bald gleitig, wie wenn er schnuerstracks uf öpper z’ dorf wetti — das hätti men o chönne meine, will er mit sym spanische Rohr i di lääri warmi Luft gfochte het —, de wieder langsam und versunne. Und albeneinisch het er ganz plötzlech Halt gmacht, mit gspreizte Füeße, der Stäcke mit beidne Hände vor sech fescht ufgstellt und der Blick drüber ewäg i Straßestoub grichtet. Es wär eso herrlech gsi z’ ringsetum. Di schwarze Tanne z’ beidne Syte vom Wäg hei mit ihrne Zwisle zum blaue Himmel dütet: lue wie schön! Und undenyne hei si da und dert es Sunneblickli ufem wüehlig weiche Mieschbode la düre-güggele, mit mene guldgälen oder füürrote Schwumm druffe. Und was am Straßebord alles g’glänzt und g’glitzeret het vo Brambeeri und Touchrälli uf Bletter und rotbruune dornige Ruete — es isch ei Pracht gsi. Aber uf das alles het dä einsam Wanderer nid g’achtet. Vo wytem hätti men ihm agseh, daß ihm öppis schwär im Sinn lyt. Wär’ das nid gsi, so wär’ er gar nid der Stutz ufgange, vowägen er het ja eigetlech ga Märchlige welle. Und wo-n-er dobe vore Wald usecho isch, het er no einisch nid abgschwänkt. Alli Gredi isch er wyter gloffe, sogar über Allmedingen use bis zum große Cheschteneboum oben am Bollholzstutz, wo di wyti Ussicht uf ds Aaretal und di ganzi Bärgherrlechkeit sech uftuet, vom Wätterhorn bis zum Niese. Da isch er ds Bord uf und het sech i ds Gras gsetzt. E 48 Buur, wo am Rain gäge Chly-Höchstette z’ Acher gfahren isch, het albeneinisch übereblinzlet und dänkt, dä Herr syg allwäg e chly lätz im Chopf, daß er da so a mene heilige Wärchtigmorge mit sym Stäcke chöm cho ds Gras verchlopfe. Ja, wenn er gwüßt hätti, daß das der Hälfer Müsli isch und was er alles ufem Härz gha het! Isch er nid eine vo de wenige Manne z’ Bärn gsi, wo gspürt hei, was i der Luft glägen isch?
Jitz zieht er sogar sy große rotsydige Naselumpe füren und — wüscht sech d’ Ouge. Es isch nid gsi us Verdruß über ds junge Volk, wo-n-ihm wäge syne scharfe Predige z’ Nacht isch mit Turbebitze ga d’ Fänschterschyben yschieße — was het me vo denen übersühnige Galine bessers wellen erwarte. Nei, aber wo-n-er da di ganzi Pracht vom Bärnerland eso schön usgspreitet gseh het, isch es ihm gsi, er chönni’s nümmen ertrage. «Si wüsse’s so sicher wie-n-i,» het er sech gseit, «daß es bachab geit und daß ds Unglück vor der Türe passet; aber si tole’s nid, daß me dervo redt. Si tüe grad, wie wenn niemer ussert de Regänten a däm lieben alte Bärn hieng. Und wär weiß — wär weiß,» — mit däm isch er ufgstande — «öb üsereine, wo weniger dervo profitiert, das Land nid tiefer im Härz treit als di gnädige Herre!»
Es isch Zyt gsi umz’chehre. Fascht no weniger als im Usecho het er jitz näbenume gluegt. Eigetlech isch er nume so wyt gloffe, für meh Zyt z’ ha zum Überlege, und jitz het er um keis Brösmeli besser gwüßt, wie-n-er 49 sys Vorhabe well agattige, als no vor nere Stund. Er het nämlech zu ds Herr Ryhiners use sölle, für das Madeleine Herbort ga i d’ Kur z’ näh und z’ verabrede, wie me’s am Beschten i d’ Underwysig brächti. Höchschti Zyt! het der Hälfer gfunde. Scho meh als nes Jahr isch es gägen anderi hindedry gsi. Di Sach het ihm e chly Chummer gmacht, vowägen über d’ Erziehung zur Gottsäligkeit het er so syni bsunderen Idee gha. Er isch der Meinung gsi, me söll d’ Chinder nid lehre bätte. Erscht wenn si de nache syge für öppis z’ begryfe vo Gott und Ewigkeit, söll me se derzue aleite; aber de müeß me ne de o mit dem ganze heiligen Ärnscht vo der Religion uf d’ Seel rücke. Und jitz het er da so nes Gensli sölle zur Raison bringe, wo zwar vermuetlech am Bätte sech no nid überta, aber na Gott o nid meh Verlange treit het als na irged mene Schuelmeischter. Er het ja afange gwüßt, daß men i mängem Huus d’ Juged het la ufwachse wie ds Gjät. Und niemer het dra gsinnet, daß a mene schöne Morge di ganzi alti Bärnherrlechkeit het chönne zsämechrute. Und de?
Zmitts ufem Wäg zwüsche der Thunstraß und Märchligen isch ihm halblut es Wort etwütscht, wo nid so ganz zu syr wohl überleiten Art passet het. Chunt da nid wie ds lybhaftig Türschtegjeg e ganzi Trybete Hünd uf ne los. Das het ech da gwoulet und gwadlet der Wäg uf wie lätz. Und wyt und breit e keis Muul, wo ne hätti chönne rüefe. — Wohl, dert unde vorem Herrehuus isch es ganzes Gständ. Aber 50 niemer luegt näbenume, wo der Herr Müsli mit sym Stäcken uf all Syten uswäiht und befiehlt: «Häbet euch von mir, ihr Übeltäter!» Glücklecherwys schnellt du eine vo dene Hünd der ander vor Yfer i ds Ohr, daß er lut ufweisset. Jitz wohl, jitz het men ufgluegt dert unde. «Sidi!» «Medor!» «Wadi Wadi!» «Bläß!» hets du undereinisch gheisse, und di ganzi Meuten isch mit Brüele, Choderen und Woulen i d’ Matten use zwirblet, so daß der Herr Hälfer sy Wäg het chönne furtsetze.
Aber fascht hätt’ er no einisch gseit «häbet euch von mir!» wo-n-er necher chunt und gseht, daß e ganzi Jagdgsellscheft im Hof versammlet isch, z’ mitts drinne d’ Jumpfer Herbort, umwädlet vo junge Herre.
«Mhm,» het der Herr Müsli dänkt, «da manglets e bravi Fischruete, für das Förnli usez’lüpfe.»
Uf der Stäge vor der Hustüren isch d’ Frou Maréchale-n-erschine. Offebar het men uf die gwartet. E Tricorne het dä Habernarr annegha und es Jagdcostüme, ’s het nüt meh gfählt drannen als Hosen und Kanonestifel.
Zum Glück het der Herr Hälfer nid ghört, was da gredt worden isch.
«Dert chunt, der Gugger sölls näh, der Müsli,» seit eine vo de Jeger.
«Abah,» macht ds Madeleine, wo ganz guet gwüßt het, was das bedütet, «jitz mueß i hie blybe.»
«Nei — nei — nei! Das hingäge de nid,» antwortet 51 der ganz Chor. Und scho macht sech Einen a d’ Madame de Chateauvieux, si söll nes Machtwort rede. Die het gar nid da druuf gwartet. Im Huusgang het si d’ Frou Rosine bereits gfragt: «Du wirsch mr doch nid säge, dä Predikant chömi zum Madeleine?»
«E wohl pärse, me het ne bschickt.»
«Ne pourrait-on pas le renvoyer?»
«Ja, bim Tuusig! Das fählti sech jitz grad no.»
«Das wird doch o nid grad hütt müesse sy.»
«Das chönnt men ehnder vo euem Gjeg säge. Hättisch mi vorhär gfragt. Jitz giben i nid nah. — Madeleine, du blybsch da, hesch ghört?»
D’ Haselmuus het es Duureli gmacht. Fascht no herter als ds Daheimeblyben isch se d’ Reverence-n-acho, wo si jitz dem Herr Hälfer het müesse mache. Dä isch zäche Schritt vo der Gsellscheft ewäg blybe stah, het der Huet abzogen und gäge d’ Maréchale linggs und di junge Lüt rächts e Serviteur gmacht. D’ Madame de Chateauvieux isch ufem Stägli gstande wie-n-e Gländerfigur, d’ Nasen i der Luft, amene Wasserspeuer z’ trotz. Und di junge Herre hei der Chifel gstellt und über d’ Achsle gschilet. So sy si alli bockstill gstande, währed der Herr Hälfer im Stägenufgah der Maréchale no einisch d’ Reveränz gmacht het. Hinder ihm här isch ds Madeleine cho, het mit syne Söumeitschifingerli ufe rote Foulardzipfel dütet, wo dem Herr Müsli us der Chuttetäsche ghanget isch, und mit syne «Haselnüß» di ganzi Cour d’honneur yglade sech luschtig z’ mache. 52 Aber es isch sech enanderenah greuig worde, und drum het es under der Hustüre, us Angscht, der Xandi Wagner mögt sech nid ebha, dem geischtleche Herr no ne Schlämperlig az’hänke, der Finger uf d’ Lippe gleit. Der Xandi het das natürlech lätz verstanden und mit nes paar «Kußhänd» g’antwortet.
D’ Frou Rosine het du derfür mit descht größerem Reschpäkt der Hälfer epfangen und i ds Sääli gfüehrt. Im beschte Fauteuil het si ne gheisse platznäh, und ds Töchterli het uf mene Höck ohni Lähne Zyt übercho sech z’ sammle, was ihm nid so ganz liecht worden isch, will me’s bald druuf vom Wäldli här het ghöre chlepfen und woule, daß d’ Fänschterschybe gsurret hei.
«E nu, Herr Hälfer,» het d’ Frou Rosine-n-agfange, «i bi jitz rächt froh, daß Dir cho syd. Me weiß würklech mängisch nümme, wie me sech söll chehre. I will ja gar nid säge, daß sech jungi Lüt nit sötte vertue. Me isch o einisch jung gsi. Aber ds Läben isch de no läng und mängisch nid liecht. Und da dunkts mi, es sygi nid ganz glych, ob men eis z’ rächter Zyt uf ds guete Trom ta heigi. I wett nüt säge, wenn me nid Fiancée wär. Aber wenn me scho a ds Hürate mueß dänke, so sötti me sech d’ Faxe chly usem Chopf tue. Es isch mer gar nid rächt, daß men alli Tag en société chunt und jeukt, bis es nachtet.»
So isch es no nes Rüngli wyter gange, und will ds Madeleine di Gedankegäng nid zum erschtemal ghört het, so het es sechs gönnt, underdesse chly dem Herr 53 Hälfer sys Gsün z’ studiere. Grad e schöne Ma syg er nid; aber er heig öppis gruusam Güetigs um ds Muul ume, het es gfunde, und chlyni gwunderigi Öugli. Dä verstüendi ein sicher no, wenn men öppis ufem Härz hätti. Ds Madeleine het däm no nachegstuunet, wo undereinisch d’ Tante Rosine seit: «I la-n-ech jitz allei, und i bitten Ech, Herr Hälfer, redet nume dütlech.»
«Es isch my Gwanheit, Frou Heimlecher,» seit der Herr Müsli und macht e tiefe Serviteur.
D’ Haselmuus het dem Juponzopfe vo der Tante, wo jitz usem Türspalt verschwunden isch, chly verläge nachegluegt. Jitz chunts, het si mit mene gheime Gruuse dänkt und nüt anders gmeint, als der Herr Hälfer wärd’ nere di armi Seel uswinde bis uf ds letschte Tröpfli und — wär weiß — no d’ Lätzge mache, will si dem Hämi nid flyßiger nachebrieggi. Ds Härz het nere schuderhaft gchlopfet, wo-n-er uf se zuecho isch. Schön bisch de wäger nid, aber... Wyter het ds Madeleine nid Zyt gha z’ dänke. Er het ihm zwo großi Händ etgägegstreckt, und gäb es nume gwüßt het, was er dermit wott, het es syni Tälpli dry gleit und d’ Ouge gspürt aloufe. Verschämt hets sytligen a Bode gluegt, so daß sys rosefarbigen Öhrli grad schön vore Bychtiger härecho isch.
«Darf i frage, mit wäm Dir versproche syd?» — Mit däm het der Hälfer dem Madeleine syni Händ losgla, und es jedes het sech uf sy Stuehl gsetzt wie vori.
«Mit dem Herr Hämi Saager vo Chäsertz.»
54 «Syd dr scho verchündet?»
Jitz macht ds Madeleine ganz verstuuneti Ouge. «Verchündet? Er isch ja z’Paris, bim Regimänt, und es weiß nume no niemer, wenn er wieder umechunt.»
«Jaso! — Schrybet dr ech flyßig?»
«Bis jitz nid. — Ach, wüsset Dr, Herr Hälfer, me weiß doch nid rächt, was me sech schrybe sött. Mer kenne ja enandere chuum.»
«Aha! — Aber dir verstandet enandere doch guet? — I meine, dir wüsset doch ungfähr, es jedes, was ds andere so dänkt? — Dir heit doch Vertroue zue-n-ihm?»
«Ach, das villicht scho. Er isch gwüß e brave Ma.»
Der Hälfer het gmerkt, daß ds Madeleine nid rächt mit der Sprach darf userücke, und wott ihm es Brüggli schla.
«Loset, my Liebi,» seit er, «wenn Ech öppis plaget, wo Dr nid rächt dörfet säge, vor mir genieret Ech emel de nid. I schwyge wie ds Grab, und wenn ig Ech guet söll rate, so sött’ i halt scho chly wüsse, wie’s Ech um ds Härz isch.»
Ds Madeleine schwygt. Es suecht sys Naselümpli und faht afah d’ Ougen abtüpfe.
«Loset, my Liebi,» fahrt der Hälfer furt, «nähmet mer di Frag nid übel, i möcht würklech Eues Beschte: Heit dir enand de o gärn oder...?»
Er het nid wyter bruuche z’ frage. Keis Wort isch zwar lut worde. Aber dem Madeleine syni Achsle, wo 55 no so gar nüt hei treit gha bis jitze, und sy Chruslechopf hei dütlech gnue g’antwortet.
«Mhm, steit das däwäg,» het der Herr Müsli dänkt. Es ganzes Chehrli sy si jitz beidi binenandere gsässe, ohni nes Wort z’ rede. Ds Madeleine het nüt anders erwartet, als daß jitz de e Predig losgangi à la Unggle Gabriel vo Vernunft anäh, sech dryschicke, folgen und so wyters. Het es di Sprüch nid scho bald uswändig chönne? — Statt däm fragt der Hälfer: «Excüsieret my Gwunder, Jumpfer Herbort. Es wird dänk der Wille sy vo Euem Tüteur?»
«He äben isch es,» jammeret ds Madeleine. «Aber säget mir jitz einisch offen und ehrlech: Findet Dir, i müeß ne näh?»
Der Hälfer isch uf alles gfasset gsi, nume grad uf die Frag nid. Si het ne vo sym Sässel ufgsprängt, und es isch ne na syr Gwohnheit i settige Fällen acho i der Stuben umenandere z’ rönne; aber er het sech doch ebha. Der Chopf uf d’ Syte gheltet, het er langsam beidi Achsle ganz höch ufezogen und se du undereinisch la falle.
«Ds Glück steit halt uf der Liebi,» seit er ändlich.
«Gället!» Dermit isch ds Haselmüüsli dem Chilchemüüsli ume Hals gumpet und het ihm es härzhafts Müntschi uf di suber gschabete Backe gä. Der Hälfer hets la gscheh. Hätt’ er öppe jitz ds Glyche sölle säge, wie vori, wo-n-ihm d’ Hünd i d’ Bei gfahre sy? Fascht sy-n-ihm d’ Ouge füecht worden ob däm Gump us versteckter 56 Härzesnot, und er het nid anders chönnen als dä luschtig Chopf voll schwäre Gedanken i syni prieschterleche Händ z’ näh und...
Aber jitz gseht er im Spiegel a der Wand, wie hinder ihm ganz hübscheli d’ Türen ufgeit und d’ Bollouge vo der Frou Rosine Rächeschaft heusche. Blitzgschwind het er errate gha, daß d’ Frou Heimlicheri nid wyt ewäg chönni gsi sy, und dänkt: «Chumm du nume.» Ganz rüejig het er der Chopf vo sym Schützling fescht i de Hände bhalten und gseit: «Syd nume getroscht, der lieb Gott wird Ech de der Wäg scho zeige. Luteri Liebi het ne geng uf ihrer Syte.»
Wo d’ Frou Ryhiner di roten Ouge vo ihrem Sorgechind gseh het, isch si gruusam z’fride gsi mit dem Herr Hälfer. Er müeßi ghörig zuechegha ha, het si vermuetet, und das heigs juscht bruucht. Si het ihm vo Härze danket und ne du no bis a ds Gartetor begleitet.
Zum Erstuune, het es d’ Tante Rosine nachhär dunkt, wie duuch und lieb ds Madeleine undereinisch sygi. Wie-n-en umgchehrte Händsche. Und jitz heissi’s ds Yse schmide. No bevor di Houderigsellschaft, wo sech offebar gäge Vilbringe-Wald übere verloffe het, ume zrüggchömi, müeß ga Paris gschribe sy.
Me het Papier und Fädere grüschtet und ds Meitschi gmacht härez’sitze. Aber das het sech gwehrt und gwunden und gseit, es sygi nid ufgleit zum schrybe. Z’letscht isch wieder einisch nüt als Salzwasser 57 uf das Bögli cho, und me het es troches müesse fürenäh. Und du het d’ Frou Rosine dänkt, jitz mach me nümme längs Fäderläsis und het e Brief diktiert, so zärtlech und reschpäktvoll wie der Herr Ryhiner i sym Läbe no keinen übercho het — emel nid vo syr Brut und Frou.
Ob allem Schryben isch ds Madeleine stiller und zfridener worden und het sech z’letscht eso wenig meh gwehrt, daß d’ Tante Rosinen im Stille gsüüfzet het, wunderlech syg de das Meitschi. Chuum isch der Brief adressiert und pütschiert gsi, het si ne-n-i Gwahrsam gnoh, für ne-n-i d’ Stadt z’ schicke. Ds Madeleine het ne-n-aber im Oug bhalte, und sobald es gwüßt het, wo-n-er ufe Bott wartet, isch di Chrott gange, het es dritts Bögli usem glyche Druckli gnoh, hets läär gla, suber adressiert, pütschiert und a Platz gleit vom diktierte Brief. Dä hingägen isch bald druuf i hunderttuused Fätzleni im Bach zur Aaren abe gschwumme. 58
III.
Ds Madeleine Herbort isch wieder einisch muetterseelenalleini uf sym Lieblingsplätzli gsässe, dusse, am Waldbort ob der Aare. Versteckt het es sech dert, und zwar dasmal vor der Tante Rosinen und ihrne beide Fründinne, wo vorem ruuche Herbschtluft sech i ds Sääli gflüchtet hei. E zytlang isch es byne gsässen und het glost, was d’ Maréchale vo Neuigkeiten us Paris gchramet het. Me het nere ganz guet agmerkt, daß si’s eigetlech nid gärn brichtet het; aber si hets doch nid mögen ebha. Gspässigi Sache. Daß der Chünig, sitdäm er dä Summer einisch probiert heigi z’ etwütsche, nume no wie-n-e Gfangene läbi und momäntan gar nüt meh z’ säge heigi. Das het anders tönt, als ds sältmal, wo si nid gnue vom Hof und settigem Züüg het chönne zum Beschte gä. Me het neren andächtig zueglost; aber wo du ds Gspräch uf d’ Schwyzerregimänter cho isch — vom Ufruehr im Regimänt, vo ihrem Ma het si frylech nüt gseit —, isch d’ Haselmuus dür ds große Loch im Täfel verschwunde, sünsch hätti’s eis, zwöi, drü gheisse: Apropos, ds Madeleine het e charmante Brief vo sym Fiancé übercho, und de hätti 59 me ne no müesse gä z’ läse. Hübscheli isch es überufe, dä Brief ga reiche, und hübscheli mit zur Hustüren us, hindedüren über ds Hübeli, dür ds Bosquet. Und jitz isch es juscht dranne gsi ne no einisch z’ läse.
Dä guet Kärli! Dem Madeleine hets afah tage, was es well säge, wenn Eine verliebt sygi. Wie hätti sünsch der Hämi das lääre Bögli, wo-n-es ihm gschickt het, chönne für nes «savoureuses encouragement zum flyßiger Schrybe» näh. Es mueß halt doch öppis dranne sy, wenn me seit, d’ Manne sygen extra derfür gmacht, daß me se-n-am Bändel ume füehri. Zum erschtemal i sym Läbe het, ohni daß es däm kuriose Gfüehl hätti chönne der Name gä, ds Haselmüüsli öppis vo der wohllüschtige wybleche Gruusamkeit gspürt. Aber sobald es das gspürt het, isch es ihm i der Seel z’wider gsi. Nei, däm guete, ehrleche Hämi, wenns ne scho nid möge het, hätti’s doch, weiß Gott, nüt chönne z’ leid tue. Aber äbe...
Wie länger’s dadrüber gstudiert het, descht meh het ds Madeleine wieder afah gspüre, was ihm scho so mängisch gruusam gfählt het. Nes Härz sött ihm öpper darha, wo-n-es geng und geng wieder chönnti dry-brieggen und lache, ohni daß es sech maßleidig würdi zsämezieh. — Ja, so ungfähr würd’ es sech ne Muetter vorstelle. Syni — ach Herrjere! — nidemal ihres Grab hets ja gwüßt, daß es öppen einisch uf ne Momänt de Lüt hätti chönne der Rügge chehren und dert ga briegge. Wyt wyt ewäg sy Vatter und Muetter begrabe gsi, 60 im Wältschland. Es het umegluegt, wie wenn es öppis suechti, wo-n-es chönnti ga der Chopf dra drücken und hüüle — und wärs o numen e liebe, alte Boum.
He ja, di alte Böum! Sötte die öppe nüt gspüre? Hei si nid da zu syne Höupte gruuschet und gstöhnet obem Luft, wo ne d’ Bletter abem Lyb grupft und im Übermuet i d’ Luft use gstreut het, wie wenn sie nie ds schönschten am Boum gsi wäre? — Aber si hei halt o d’ Arme na öpperem usgstreckt und niemer dry übercho, di arme.
Mit däm isch dem Madeleine der Blick wieder ufe Brief gfalle, wo-n-es da i der Hand gha het. Es möcht ne-n-eigetlech los sy, isch es ihns acho; aber vor allem hei ne di Gwundernase nid söllen übercho, wo jitz wieder im Sääli binenandere gsässe sy, für a sym Glück z’ baggle. «Mira rytet ihm uf mene Bäsestil nache!» het es gseit und Fätzli um Fätzli dem Hämi sys Liebes-Message mit de dürre Bletter la i d’ Gießen abe flüge.
Chuum isch ds letschte Papierfätzli i de Lüfte gsi, so ghört ds Madeleine, daß men ihm vom Huus här rüeft. I ha Zyt gha, dänkts. Und no hindedry sech la z’ bhöre, wo der Brief hicho sygi, het es nid di mindischti Luscht gha. Wenn es öpperem no gönnt hätti ne z’ läse, so wärs de ds Trineli Roggli gsi, dunden im Chälleracher, wo sy Schatz o bi der Garde z’ Paris gha het. Däm hets ja ne Grueß gha usz’richte, und wär weiß, das Buremeitschi hätti sech no interessiert für di Nachrichte vom Regimänt, wo dem Madeleine 61 weder chalt no heiß gmacht hei. Ohni sech lang z’ bsinne, isch es dür ds Wäldli ab gschliche, übere Bach, und wo-n-es änenache ds Bord uf chunt, gseht es ds Trineli im Chrutgarte grupe.
«Grüeßti, Trineli,» hets ihm gseit, «i bringe dr e Grueß. Errat vo wäm!»
Ds Trineli het ufgha und sech der Härd vo de Finger gwüscht. «E wär wett Euch o ne Grueß für mi uftrage, Jumpfer Herbort.» Derby het es scho ganz guet gwüßt, wär. Aber me het sech im Chälleracher drümal für einisch bsunne, gäb me het la merke, daß men öppis mit dem Bärtschi Rüedel z’ tue heigi. Und bevor me de Lüte ds luter Wohlmeinen us den Ouge gläse het, isch nüt derglyche ta worde. Drum isch jitz o d’ Muetter Roggli under d’ Chuchitüre cho. Meh no als der Gwunder het d’ Angscht, ds Meitschi chönnti nes Wort z’viel säge, di alti Frou a d’ Tagheiteri vüre tribe. Di guete Lütli hei geng no gmeint, me wüssi nid, warum ds Trinelis Schatz vorem Jahr ga Paris verschwunden isch. Du liebi Zyt! Das Meitschi het halt no anderne junge Bursche gfalle. Meh als einisch het men i nere hilbe Nacht am Bort unde, i de Studen öppis ghöre chnätsche, meh als einisch i de Gieße ghöre gluntsche, wenn öppen e Selhöfeler im Weidlig über d’ Aare cho isch. Und ei Morge het me halt du so eine z’underoben i nere Glungge gfunde. Ta het ihm eigetlech niemer nüt. Das het der Bärtschi Rüedel dem Trineli uf Ehr und Säligkeit gschwore. 62 Er het ne nume ds Bort ab gjagt. Sy ganzi Schuld isch gsi, daß er nid grad isch ga luege, wo-n-ers het ghört gluntsche. Was het er derfür chönne, daß der Selhöfeler mit de Füeßen im Gstrüpp isch blybe bhange?
Item, ds Madeleine het du nid lang Chrugeli mugeli weli Hand gmacht. Dem Trineli syni schwarzen Ouge — äbe die, wo d’ Schuld gsi sy, daß um ds Huus ume scho so viel Gras isch vertrappet worde — hei-n-ihm dütlech gnue g’antwortet: «Gäll, vom Ruedi?» Es het du no wyters brichtet, daß ds Pariser Pack di Schwyzer Soldaten ufem Strich heigi und alles probiert wärdi, für se vo ihrer Chünigstreui abz’bringe, daß aber der Bärtschi-Ruedi grad eine vo den allerbrävschte sygi. Der Herr Saager heigi gschribe, es söll ne de das i Chälleracher cho brichte.
Ds Madeleine isch im beschte Zug gsi, da merkt es, daß d’ Frou Roggli an ihm vorby gäge ds Bosquet ufeluegt. Es chehrt sech um und gseht wahrhaftig d’ Madame de Chateauvieux mit ihrne Stögelischueh ds Waldwägli ab cho. No im Abegogeren isch si graziös gsi. Me het grad müessen a ne blausydige Papillon dänke, wo a nere Bluemen umefäcklet, wenn me se da het gseh ds Bort abcho. Ihri schmale Füeßli hei im chräschlige Loub der Wäg gsuecht, und d’ Händ het si zum Balancieren usgstreckt, währed Bletter vo allne Farben um se-n-ume gflatteret sy.
Se gseh cho und a der Frou Roggli vorby sech i d’ Chuchi ynedrücken isch für ds Madeleineli eis gsi. 63 Das het du di Alti luschtig dunkt und het nere Luft gä. Mit menen eigete Zucken i de runzlige Muulegge het si däm Abstig zuegluegt, und wo d’ Maréchale-n-a Bach chunt, isch es der Frou Roggli etwütscht z’ säge: «Wenns nume dä übersühnig Draguner ungeruus nähm!» — Aber die Freud het si nid söllen erläbe. Wie wenn der Luft se-n-übere glüpft hätti, isch di läbesluschtigi Dame vorem Hus gsi und dranne vorby und ds Bort uf und furt.
Ds Haselmüüsli het sech ganz still gha hinderem Chuchischaft.
Wo-n-es sech wieder vürelat und dür ds Fänschterli glüüßlet, ob si vorby sygi, luegt ihns d’ Frou Roggli gwunderig a und seit:
«Dir schüüchit se de mit Schyn o, di...»
«I schüüche se wyters gar nüt,» seit ds Madeleine, «si bruucht nume jitz grad nid z’ wüsse, wo-n-i bi.»
Jitz gseht ds Trineli, daß d’ Muetter mit dem Chifel waggelet. «Muetter, Muetter, bsinn’ di, gäb daß d’ di wieder greuig wirsch.» Aber d’ Muetter hets nümme chönne verha. «He nu,» seit si und faht ds Gschirr ufem Chachelbank afah umenandereschiebe, «we’ nie niemer nüt seit, so cha’s nid guete. Mir sy öppe nid di enzige, wo neuis z’ chlage hei. I cha emel nid begryfe, daß settig Lüt si nid schäme, der liebsändig Tag angeren im Züüg umez’fahre. Üsereis söll sech d’ Finger abchraue für das, was diser frässe... ja, 64 lueget mi numen a, Jumpfer Herbort!... Näht umen o grad e Barrete voll!»
«Muetter, Muetter!»
«Jä lueget, Jumpfer Herbort, i meine’s nid bös mit Euergattig Lüte. I weiß wohl, daß nid e niedere cha regiere. Aber der fuul Hung machen u regieren isch zwöierlei. We’ dirs de einisch stänglige gseht tage, de merket dr de villicht o, was läbe heißt. Aber de müeßit dr de vor afah.»
Uf das Tönli sy dem Madeleine syni Öhrli no nid ygrichtet gsi. Es het di alti Frou ganz erstuunt agluegt und nid rächt gwüßt, was antworte.
«Dir gseht ja jitz, wie’s chunt, z’ Paris inne. Das chunt de hie o no so, luegit nume.»
«Hör’ jitz, Muetter, hör’!» mahnet ds Trineli ab und macht dem Madeleine nes Zeiche, es söll usecho. Das isch du no so froh gsi z’ folge. Währed di Alti dinne wyter ufbegährt het, isch es mit dem Trineli nes paar Schritt gäge Bach zue.
«Dir müessets der Muetter nid zürne,» het ds Trineli gseit, «luegit, si het halt o viel müesse düremachen u geng bös gha. — Aber losit, mueß men ächt Chummer ha wägen üsne z’ Paris inne? Was meinit Dir?»
«Chummer? Warum?»
«Ja, i meine nume. Das gspasset allwäg nüt mit denen Ufrüehrer.»
«O die wärde sech wohl in Acht näh.»
65 «Mr wei’s hoffe. — So bhüet Ech Gott, Jumpfer Herbort, u dankheigit, daß Dr zue-n-is übere cho syd. We Dir de öppe wieder eis Bricht überchömet, so dänket de a mi, gällit. Myne cha drum nid schrybe.»
«Jaja, i chume de wieder. Adieu.»
Dermit isch ds Madeleine ds Bortwägli uf, gäge hei zue.
«Chummer?» het es geng wieder müesse dänke. Und de di räße Sache vo ds Trineli’s Muetter! Uf das abe hets ihns jitz schier afah reue, daß es ds Hämi’s Brief nid no einisch het chönne läse.
Natürlech isch du daheim däm arme Chind vatterländisch abekapitlet worde wägem druusloufe. Wo-n-es gsi isch, het aber d’ Tante Rosine nid usebracht. Überhoupt het si sech nid rächt gwüßt z’ hälfe. Statt z’ briegge, wie sünsch öppe, het ds Madeleine dä Abe ne Trotzchopf ufgsetzt, wie me ne bis jitz a ihm no nid het erläbt gha. «Wart nume!» isch ds letschte Wort vo der stränge Pflegmuetter gsi. Und richtig, bim Zabetrinke, chuum, daß der Unggle vo der Stadt hei gsi isch, het men ihm brichtet, was gangen isch. So en interessante Brief vo Paris sygi cho. Aber wo me ne no einisch heig welle läse, sygi weder d’ Jumpfer Madeleine, no der Brief meh gsi z’finde.
Ahä, het ds Madeleine dänkt.
«Wo hesch ne?» fragt der Unggle mit mene Lachen uf de Stockzände.
«I ha ne vernischtet.»
66 Zum Erger vo der Tante het der Herr Heimlecher gar nid wyters insischtiert. Erscht, wo si nam Zabe wieder i d’ Chuchi gfiegget isch, seit er zum Madeleine: «Gang, suech mer jitz dä Brief!»
Jitz chunt ds Haselmüüsli, sitzt dem Ungglen uf d’ Chneu und git ihm es Müntschi. «Wüsset Dr, Unggle,» seit es. «I ha mer vori ganz es chlyses Lugeli erloubt. Nid nume vernischtet han i ne. Dir bruuchet nume der ‹s› usez’tue, und Dir heit di ganzi Wahrheit.» Ds Madeleine het dem Tuteur chuum Zyt gla, großi Ouge z’ mache. «I will Ech grad säge,» hets fürgfahre, «warum i ne verrisse ha, der Brief. I ha nämlech gfunde, was mir der Hämi schrybt, gangi üsi liebwärte Nachbarinne gar nüt a.»
Das het du dem Herr Ryhiner gar tuusigs guet gfalle. «Ds erschte sichere Zeiche vo Inclination,» het er dänkt und gar nid wyter überleit, wie viel dervo bloße Trotz gsi isch. So hinderheltig ds Madeleine mit syne Gheimnis ta het, so freigäbig isch d’ Tante gsi mit de Neuigkeite vo däm Namittag. Am wichtigschten isch dem Madeleine d’ Nachricht vorcho, daß d’ Madame de Chateauvieux im Früehlig vo Bärn furt müessi. Ds Regimänt vo ihrem Ma het Garnison gwächslet, und da het si dem Herr Maréchal-de-Camp sölle ds Menage ga yrichte. So het men emel schynts gseit. Ds Madeleine het nid rächt gwüßt, söll es sech drüber freuen oder nid. Afin, füre Winter isch si ja no z’ Bärn blibe, und drum het me dörfe hoffe, si 67 sorgi doch de no derfür, daß öppen albeneinisch no öppis gangi.
Es isch bim Tuusig guet gsi, daß d’ Frou de Chateauvieux dä Winter no z’ Bärn bliben isch, sünsch wäri dem Herr Ryhiner am Änd der Schutz no wüescht hindenusegange.
Der Horner isch, wie alli Jahr, e böse Monet gsi. Di einte Lüt sy schier lätz worde vor luter Übermuet und Amüsiersucht, di andere närvös, will es gäge d’ Amtsbsatzig zuegangen isch. Und no anderi sy beides zur glyche Zyt gsi. Da het wieder einisch öpper der möschig Chlopfer a d’ Huustüre vom Venner Balger la plötsche. Wenn der Herr Venner es fyns Ohr gha hätti, so hätt’ er scho us der Art, wie’s tönt het, e ganzi Gschicht chönnen errate. Z’erscht, bim Lüpfe, hets eso uschlüssig g’gyxet, und du hets ein dunkt, me müessi frage: «Nu, wottsch oder wottsch nid?» Und du hets a d’ Türe polderet, wie wenn me derzue seiti: «He nu, so sygs, i Gotts Name.» Di Hand, wo das gmacht het, isch dem Alexander Wagner syni gsi. Es het ihm gar grüslech gchoschtet, bi dene Herre ga z’ «praktiziere» wo’s i der Hand gha hei, ihm es Pöschtli us der Venner-Chammere zuez’ha. Und er hätti’s gwüß no einisch nid über sech bracht, wenn ihm nid sy Papa afange vorgha hätti, er bringi ne no i ds Grab mit sym Nüttue.
68 Me het ne-n-ufe gfüehrt, i ne heimeligi Wohnstube. Und jitz isch er undereinisch da gstande, i syr ganze, schöne Größi, vor däm böse Mandli. Der Herr Venner het juscht uswellen und het sy mordsmäßige Dreieggfilz annegha, und will d’ Sunne ganz glahrig i d’ Stube gä het, hei syni Beinli im Widerschyn vo de Bodechrüz so dünn gschine, daß me schier hätti chönne meine, es sygi da-n-e Gropp i der Luft. So verbünschtig isch er aber nid gsi, daß er vergässe hätti, sym Gascht e Pryse z’ offeriere. Der Xander het se-n-unbsinnet gschnupfet, und will ers nid gwanet gsi isch, so afah ernieße, daß e prachtvolli Wulke vo glänzige Stöubli i de Sunnestrahlen ufglüüchtet het. Es het ihm o d’ Gedanke gnoh, so daß der Herr Balger ungeduldig fragt: «Was weit Dr eigetlech?»
«I ha vernoh,» seit der Xander, «uf Ostere wärdi es Pöschtli frei uf der Kanzlei vo der Venner-Chammere.»
«Und?»
«Und da han i welle cho frage, ob i Chances hätti zuechez’cho, wenn i mi täti presäntiere.»
Uf das hi het du der Herr Balger mit eier Hand uf ne Stuehl dütet, mit der andere der Huet abzogen und ufe Tisch gleit. Und will er gmerkt het, daß der jung Herr Wagner als manierleche Möntsch nid vorem Venner het wellen absitze, het er sech ändlech o nidergla, aber nume so agchläbt. Und du isch es du — nid zur Freud vom Xandi — no nes ganzes Chehrli gange, bis er gfragt het: «Was heit Dr bis jitz gmacht?» 69
«I ha halt dänkt,» seit der Xander, rot wie-n-e Buttle, «me müessi einisch mit öppisem afah.» — Hätt’ er öppe sölle säge, er syg bis jitze meischtens mit der Frou de Chateauvieux ufem Aaredäntsch umenandere-gumpet?
Schwygsam het der Venner der Bratspieß wyter dräiht. Der Xandi dunkts, es gang en Ewigkeit, bis er fragt: «Wie alt syd Dr?»
Röter als er scho gsi isch, het dä guet Kärli nid wohl chönne wärde. «Zwöiezwänzgi,» seit er.
Der Venner het ne mit Schwygen und bloßem Aluege wyter gmarteret, so daß der Xandi z’letscht — Chance oder Malchance — am liebschten ufgsprunge wär und das Gwalthaberli am Chrage gnoh hätti. Wo-n-ers nümme het chönnen ushalte, fragt er: «Ja, glaubet Dr, es nützi mir öppis, wenn i mi presäntiere?»
«Dir müesset Ech halt uf der Kanzlei ga aschrybe,» antwortet der Venner, wo underdesse sech alles wohl überleit gha het. Er isch ufgstanden und het dermit sys Opfer erlöst.
«Also,» seit der Xander no einisch, «i möcht mi empfohle ha, Herr Venner.» Und wo-n-er der letscht Serviteur macht, seit der Herr Balger no gnädig: «Mes compliments dem Herr Papa.» — Emel ei schwachi Hoffnung! — Wenn das nid zum Schluß no cho wäri, wär weiß, was es no gä hätti, vowäge, wo der Xandi bald druuf der Venner het gseh d’ Stadt ab zäberle, hets ne schier nid ebha i dä höch Hornerschnee abez’recken 70 und e währschafti Balle z’drücke. Dänk’ men o, so-n-e gluschtigi Zilschybe!
Dä glych prächtig Hornerschnee het no ganz anderi Glüscht möge wecke. Den einte hei si unbändigi Freud gmacht, den anderen Angscht. Fascht im glychen Ougeblick, wo der jung Wagner so widerwillig vor ds Herr Balgers Huustüre gstanden isch, hei di beide Saager-Roß im Hof vo Märchlige dampfet, nid vor Angscht, aber wills pressiert het. D’ Frou Françoise-n-isch doch ganz still im Schlitte gsässe, und trotzdäm isch si völlig vorem Ate gsi, wo ihri Halbschwöster se-n-i ds heimelig warme Sääli gfüehrt het.
«Du wirsch mer doch nid öppe bösi nouvelles bringe?» fragt d’ Frou Rosine.
«Das nid juscht, aber los jitz nume, was das junge Volk imaginiert het! — Geschter geit der Töni zum Wagner Schori a der Spychergaß, für öppis la z’ arrangiere. Und dert isch me neue gar grüslech a der Arbeit für di großi Schlittepartie, wo men uf künftigi Wuche wott en train tue — du wirsch wohl o dervo ghört ha. Und was gseht er. Z’ mitts under dene Bären und Leuen und anderen Unghüür, wo me früsch lat la astryche, steit ganz es neus traîneau, en espèce hölzigen Eichhorn mit mene mannshöche Doppelschwanz, neuen öppis mirabolants. Me hets gar bewunderet. Natürlech hets du my Töni wundergnoh, wär das bstellt heigi, und vernimmt vom Meischter Schori — i frage di —, das heig der Xandi Wagner la mache.»
71 «E nu...»
«Los nume, los nume. Es chunt no viel besser. Der Töni het du der Schori afah ufzieh, er heigi neue no nie en Eichhorn mit runden Ohre gseh. Und was seit ihm dä? Es söll o gar nid en Eichhorn vorstelle, sondere ne Haselmuus. Et le reste est à deviner.»
«Du wirsch mer doch nid säge...»
«Me cha sech ja dänke, wäm zu Ehre dä Schlitte bouet wird.»
«Ja, aber... was söll de da dermit gscheh? — Wär darf de uf das Unghüür sitze?»
«Wie channsch nume no frage? — Du wirsch das bald gnueg erfahre.»
«Alors tu crois vraiment qu’il est amoureux d’elle?»
«Es dunkt mi, wenn me settigi Dummheiten ersinnet, so müeß me scho rächt verschosse sy.»
«Du chönntisch rächt ha. — Da hei mers halt jitze. I ha geng gseit, das Gjeuk sygi nüt wärt. — Ja nu, weisch, wägem Madeleine machts mer gar nid angscht. D’ Sach isch ja i der Ornig, und dä Winter lat me’s ja nid i d’ Wält. Aber es isch einewäg längwylig wägem Gred, wo’s gä wird. — Nei, dä dumm Xandi, i chönnt ne töffle. Das isch jitz der Dank derfür, daß me se so het la mache.»
Je meh d’ Frou Ryhiner versicheret het, es sygi gar nüt z’ risquiere, descht meh hets i nere-n-afah choche. Und bis d’ Frou Saager wieder abgreiset isch, 72 het si für ihre Ma scho ganz e nätti Schweitzi parat gha. Aber dä isch erscht am Aben us der Stadt heicho, und so het si Zyt gha, di Sach z’ erduure. Si het du so viel Belaschtungsmaterial binenandere gha, daß si schier nid gwüßt het, wo afah. Und wie’s de d’ Frouen im Bruuch hei, het si du z’erscht ihres Guetachten übere Xandi Wagner und ander Lüt abgä, und erscht nah-ti-nah het der Herr Heimlecher dä Salat vo Schori und Eichhorne, Saager und Haselmüüs chönne sortiere. Als bärnische Staatsma het er ganz guet gwüßt, wie viel vo jeder ybrochete Suppe me z’erscht mueß obenab-schütte, für sech nid z’ Unutz z’ ergellschtere. Aber z’letscht isch du doch öppis cho, wo ne het gmacht z’ lose. Daß dä jung Wagner nüt Böses im Schild füehri, syg ja az’näh, het d’ Frou Ryhiner gseit. «Aber mit dem Füür gvätterlet isch es halt doch. Und das möcht’ i de dem Madeleine gärn erspare, daß es i syne Härzessache nes Ghürsch gäb.»
«Du hesch aber doch nid öppen öppis eso gmerkt by-n-ihm?» fragt der Herr Gabriel.
«E bewahr! Es sinnet nid dra.»
«Ja nu, einewäg. Es isch ja gschyder, me luegi bizyte derzue. Häb nume nid Chummer, i will de dä Xander scho a sy Platz tue.» Mit däm het der Herr Heimlecher sys Portefeuille füregnoh und agfangen Akte studiere. D’ Frou Rosine het das gkennt. So het ers im Bruuch gha. Settigi Sorge het er ad acta spediert, wie men öppe nes Bäbä vom Ermel spickt. 73 Aber är het ihri Gwanheiten o gkennt. Wenn si närvös glismet und derby vo Zyt zu Zyt e Lismernadlen usezoge het, für dermit i der Frisur umez’gusle, so isch es es sichers Zeiche gsi, daß se-n-öppis nachenimmt. Gäb wie si sech repetiert het, es sygi gar nüt z’ fürchte, und der Xandi mit sym Unghüürschlitte zu eier Türen usebröukt, isch zur andere d’ Frou Therese Willading mit vorwurfsvolle Blicken ynecho. Die hets nie ganz chönne verstecke, wie übel si dranne gläbt het, wenn junge Lüt so über ihren eigete Chopf wäg en marriage ta worde sy. Ja, wenn d’ Frou Rosine gwüßt hätti, daß das heitergrüene Gschpänscht mit de chupferrote Rüsche prezis glych im Oberstübli vom Herr Gabriel türlet het! Chehrium het es jedes uf ds Madeleine übere gschilet, wo da still und flyßig a mene Lütiband brodiert het. Was dänkt es ächt? Beidi Alte hets dunkt, si müesse d’ Händ ufe Rügge ha, für emel ja nid öppen im Vergäß öppis az’rüehre, wo’s nid möcht erlyde.
E Stund später hei d’ Cherzestümpli uf de Nachttischli scho ihri spitzige blächige Hüetli treit, und die hei derfür gsorget, daß weder es Gstänkli, no-n-es Fünkli der Seelefride vo däm würdige, alten Ehepaar störi. Aber ufem Stuehl bi jedem Bett isch ds Gwüsse vo Allmedinge gsässen und het syne Nachbare mit dem Filochierhääggli jedesmal, chuum, daß si zuegfalle sy, d’Ougsdechle wieder glüpft. D’Frou Rosine het gmeint, si alleini heig der Schlaf no nid gfunde, da fragt 74 undereinisch der Ratsherr: «Wär het ihm eigetlech dä Übernamen aghänkt — ‹Haselmuus?›»
«Eh weder nid het scho das der Xandi Wagner imaginiert. Glyche würd’ es ihm ganz,» seit d’ Frou Rosine. Und druuf abe het si du chönne schlafe, si het du d’ Gwüßheit gha, daß di Gschicht ihre Ma plagi.
Ja, für hütt het si ihri Rueh gha; aber d’ Art und Wys, wie der Herr Heimlecher d’ Sach du i d’ Finger gnoh het, isch gar nid na ihrem goût gsi. So à la légère hätti das nid sölle vor sech gah. Uf d’ Yladung zu der Schlittepartie nämlech het der Herr Gabriel mit mene Briefli g’antwortet, wo-n-er i der Bibliothegg us mene dicke Tierbuech abgschribe het:
«Die kleine Haselmauß oder muscardus avellanarius ist ein Nagethier von zierlicher Leybsbeschaffenheit. Es hausset zumeist in Gebüsch und Wälderen Mittel-Europens und tut einen langen Winterschlaf. Wird es darinnen gestöret, so gehet es darob zu Grund.
Sapienti sat.»
Dem Madeleine het me gseit, es dörfi dä Winter niene hi, will es dem Effäkt vo syr instruction religieuse nid förderlech wäri. Punktum.
Wär du aber gar nid gwüßt het, was us däm gspässige Briefli mache, isch der Xandi Wagner gsi. Er isch sech würklech wäggspickt vorcho. Nu, das hätti sech no la verworgge, wil’s scho mängem so gangen isch, wo nid grad e Stei im Brätt gha het bi de gnädige 75 Herre. Aber wenn er a sy schöne Schlitte dänkt het..! Was het er jitz mit däm söllen afah? —
No bevor er Zyt gfunde het, ne-n-irged a mene guete Fründ ufz’schwätze, isch ihm Hülf worde. Zwee Tag vor der Schlittepartie, wo so mängs us Angscht, ds Wätter chönnti de no ändere, am liebschte wär ga d’ Wulke schüttle, lat d’ Frou Maréchale dem Xandi la säge, es würdi se gar freue, wenn er am Namittag zue nere wetti cho, der Herr von Erlach vo Paris wäri da, villicht chöme de no anderi jungi Herre.
Das isch nüt anders gsi. Sitdäm men i d’ Stadt züglet gsi isch, het si alli Bott jungs Volk bi sich gha, und wenn men o nid über Heg und Gräbe het chönne voltigiere, so isch neue sünsch derfür gsorget gsi, daß sech niemer glängwylet het.
D’ Madame de Chateauvieux isch mit ihrem Parisergascht am Kaminfüür gsässe. Si isch gar nid ufgstande, wo der Xandi ynecho isch. Wie-n-e Prinzässin het si mit nere graziöse Handbewegung di beide Herren enandere vorgstellt und dem Xandi befohle ne Stuehl zuechez’rücke. Da sy du di beide Herren en Ougeblick vis-à-vis vonenandere gstande, der Herr Houptme von Erlach mit dem Rügge gäge ds Kamin, so daß sech der Xandi im Wandspiegel drüber grad schön mit däm Offizier vo der Schwyzergarde het chönne verglyche. Da isch ihm du der Duumen i d’ Hand gfalle, was er gsi isch und was er hätti chönne sy. So als Möntsch isch er gar nid leider gsi als der ander. Beidi 76 groß, breit und chäch, der Herr von Erlach dunkelbruun vo Haare, aber puderet, der Xandi chly röötsch. Aber d’ Gattig — ja myn Troscht! Der Xandi het doch wenn er zur Maréchale gangen isch, geng öppis bessers agleit; aber vor däm Offizier isch er sech vorcho wie-n-e Burebueb. Afin.
«I säge juschtemänt dem Herr von Erlech,» seit d’ Frou de Chateauvieux mit dem heiterschte Gsicht, «das undankbare junge Volk heig mi ganz vergässe bi der Schlittepartie. Vous voyez, Monsieur le capitaine, dans notre vieux Berne on a très peu d’égards pour ceux ou celles gui touchent à la limite de l’age...»
«Das dörfet Dir Ech nid la säge, Herr Wagner,» underbricht se der Herr von Erlach. «I cha mer neue nid vorstelle, daß niemer dra dänkt hätti, d’ Frou Maréchale yz’lade.»
Dernah Eine hätti jitze chrüzwys di schöni Frou agfyblet und neren irged öppis agä. Aber das het üse Xandi nid verstande. Ganz offen und ehrlech seit er: «Es het gwüß nume niemer ds Toupet gha; aber i hoffe, das chömi jitze mir z’ guet. I ha nämlech extra ne luschtige Schlitte la boue, und jitz seit mer my Damen ab.»
«Nämlech?» D’ Madame de Chateauvieux het sech mit dem Kaminfüür gmacht z’ schaffen und dem Herr Houptmen abgwunke, wo nere das galant het wellen abnäh. Wie hätti si sünsch ihres Lache sölle verstecke? Alles, alles het si gwüßt.
77 Der Herr von Erlach het dem Xandi d’ Antwort erspart. «Tiens,» het er gseit, «mer mache ne Handel, Herr Wagner. Leider isch es mir unmüglech, d’ Frou Maréchale im Früehlig ga Nancy z’ begleite, wil i scho di anderi Wuche wieder ga Paris mueß. Da chönnte mir d’ Rolle tuusche. Dir löit mi d’ Madame de Chateauvieux i Euem Schlitte füehre, und Dir fahret de mit nere ga Nancy. — Madame, qu’en dites-vous?»
D’ Frou de Chateauvieux chehrt sech um und richtet sech uf, chly rot vo der Gluet und derzue so amüsiert, me het würklech dä Momänt nid begriffe, daß sech nid alles um se ryßt.
«D’accord», seit si. «Quelle excellente idée, capitaine!» Und zum Xandi: «Was säget Dir derzue?»
Der Xandi het gmerkt, daß das alles nid erscht i däm Ougeblick isch ersunne worde. Blitzgschwind sy-n-ihm Verdächt düre Chopf gschosse: aber er het vor däm Offizier da nid dä welle sy, wo sech nid weiß z’ benäh, und antwortet:
«J’accepte votre proposition avec le plus grand plaisir. I ha nume nie dänkt, daß d’ Frou Maréchale mit myr Gsellscheft für ne settigi Reis vorlieb nähm. Je suis à vos pieds.» Derzue het er drygluegt, wie hüttzutag es Chind vor mene Wiehnachtsboum. Nid vor Freud über das Reisprojäkt — das isch ihm viel z’ unerwartet cho —, sondere wil er jitz nid het bruucht d’ Maréchale zur Schlittepartie yz’lade. Wenn syni Kamerade gseh hätte, daß er statt dem Madeleine 78 Herbort, wo-n-er doch der Schlitten extra derfür het la mache, d’ Maréchale füehrt, so wär’ er ihres Gspött nid so bald wieder los worde.
Me het du no dises und das verabredet, und der Xandi het ne sy Schlitte müesse beschrybe. Derby het er zum stille Gaudium vo der Madame de Chateauvieux geng nume vo menen Eichhorn gredt und nie vo nere Haselmuus. «Begryfet,» het er erklärt, «ds Ganze stellt e großen Eichhorn vor. Der Rüggen isch usghöhlt, und dert sitzt d’ Dame drin, ganz komfortabel, mit schöne pelzgfüetterete Plätzli für d’ Füeß. Die sy i de Vorderbei vom Eichhorn. Und hinde teilt sech der Schwanz. Es sy zwee höchi Strüüß, und derzwüsche sitzt dä, wo gutschiert. Oder eigetlech steit er ehnder. Es isch numen es chlys Höckli zum sech druuf lähne.»
Nah-ti-nah isch me du wieder uf ander Sache cho z’ rede. Me het der Herr Houptme gmacht z’ erzelle vo Paris, und da isch er du ärnschter worde. Es standi nid guet, het er gseit, und me wüssi würklech mängisch nümme rächt, wie me sech dem Rebällepack söll erwehre. «Mais, je vous assure, es isch schad für jede junge Bärner, wo me nid dert yne schickt. Das chäm üser Regierung und üsem Vatterland z’ guet. Da wird e Truppe nachezoge, wo absolut zueverläßig isch. Es isch doch eigetlech keis schlächts Komplimänt, wenn me vo so mene Corps cha säge, es sygi der sicherscht Schutz vom Chünigsthron. Und das sy üsi Schwyzer Chüejerbuebe! Me gseht grad, was men us ne cha mache, wenn 79 si i di rächte Händ chöme. I sägen Ech, Prachtsbursche gits.»
«Ja, ’s isch wahr,» seit d’ Maréchale, «me sött se-n-alli zsäme so uf nes Jahr Euch i d’ Kur gä, üsi junge Trible, für ne ds Mugglen und Ufbegähren abz’gwöhne.»
«Was hei si z’ muggle? — Die sölle Gott danke, daß es ne so guet geit.»
«So gfährlech isch es eigetlech nid,» meint der Xandi. «Vo sälber chunts keim i Sinn z’ rebälliere. Aber es schlyche dere Hallunggen im Land umenandere, wo se-n-ufreise.»
«Äben äbe, das isch es. Aber lueget, juscht drum sött me se-n-üs i d’ Kur gä. Afange gienge ne de z’ Paris d’ Ouge drüber uf, wie guet si’s i der Schwyz hei und — entre nous soit dit — was e solidi, eifachi und fürsorglechi Regierung, wie mer se gottlob z’ Bärn no hei, wärt isch. Es schadt gar nüt, wenn di junge Lüt — und ganz bsunders üsi Regimäntsfähige — Glägeheit überchöme sech sälber es Urteil z’ bilde. So öppis lehrt me nid uf de Kanzleie. I chan Ech säge, mir sälber sy d’ Ougen erscht z’ Paris ufgange. Und wenns Eim daheime nümme wohl isch, so mueß me ne-n-i d’ Wält use schicke, dert wird er de scho wieder Schwyzer.»
Jitz macht d’ Madame de Chateauvieux nes unglöubigs Gsicht; aber si het sech ebha nes Wort la z’ falle. Der Herr von Erlach merkts und ergänzt gleitig: «Und für die, wo dusse nid Längizyti na 80 daheim überchöme, isch es nid schad. ‹Wo Euer Schatz ist, da ist Euer Herz›, sölls neuen a menen Ort i der Bibel heisse.»
Der Xandi het ganz guet gschmöckt, wo’s use wott und wär ne-n-under dä Trouf glööckt het. Halb hets ne gluschtet dene beidne zu Gmüet z’ füehre, daß er alles errate heigi, und ne di längi Nase z’ mache; aber de het er sech de wieder gseit, es wäri e Glägeheit druus und dänne z’ cho und das nid en übli. So isch er du mit sech eis worde, er welli no chly meh usehääggle.
«Dir chönntet ein no schier gluschtig mache,» seit er zum Herr von Erlach, «aber Paris verma-n-i halt nid, und bi Euch sygi ja sowieso kei Platz meh frei.»
«Das frylech nid; aber es sy ja no Regimänter gnue und de no gfreuti. I würd’ Ech rate: von Ernst. Der Major vo Wattewyl nimmt Ech mit offenen Armen uf. Und e besseri Yfüehrung als die, wo sech Euch jitz bietet, chönnet Dir gar nid finde. Da würd sech mänge d’ Finger schläcke.»
«Capitaine, was säget Dir für Sache!» D’ Frou Maréchale lachet und nimmt der Blasbalg zur Hand, weiß aber eigetlech nid wohi blase dermit. Ds Kaminfüür het ja gsprätzlet, schöner nützti nüt. «Also, wie gseit, Herr Wagner, wenn Dir mer weit der Reisemarschall mache, so sölls mi freue. — Überleget Echs.»
«Und jitz üse Schlitte? Wei mer ne no zsäme ga aluege?» Mit dene Worten isch der Herr Houptmen ufgstande, het der Madame de Chateauvieux syni Komplimänt 81 gmacht und der Xandi mit sech use gnoh. I der Louben usse het er ihm e fründschaftleche Box i d’ Rüppi gä und gseit: «Dites donc, mon ami, Dir würdet doch nid e Löl sy und Euem eigeten Interesse faux-bond mache? Der Maréchale dörfet Dr nid es refus gä.»
Für das, was de Lüten i d’ Ouge git, het nid jedes e fyni Nase. Wie mängs sorget sech um Chnöpf und Band, wo nachhär nume nie öpperem uffalle, gäb wie flyßig me se loubenuf und loubenab treit, währeddäm es, ohni dra z’ sinne, öppis mit sech umeschleipft, wo-n-ihm bi Längem der schönscht Übernamen ybringt. So het der Xandi sech o unnötigi Sorgen und Chöschte gmacht. Er het gmeint, so wie d’ Sach jitze standi, bruuchi niemer nütmeh vo Haselmuus z’ merken a sym Schlitte, und drum het er z’morndrisch no hurti spitzigi Ohre mit mene chäche Haarpänsel obedrannen a sys hölzige Tier la mache. Derfür het er du deschtmeh na der läbige Haselmuus usgluegt und o bald erfahre, daß si zu ihrer Tante Salome Rosselet am Wybermärit well d’ Schlittepartie ga luege. Wo’s bald einisch nache gsi isch, het er sech uf d’ Füeß gmacht zu der alte Jumpfer Salome. Er het nere so schön ta, daß si ganz konfus worden isch und no einisch vo vornen a het afah nachestudiere, warum eigetlech grad juscht si heigi i ds Girizimoos müesse. Aber na nere Halbstund het si afah rangglen uf ihrem Ruehbett. Si hätti ne du gärn wieder dusse gha und um d’ Stude gschlage, 82 daß es nume so gchräschlet het. Er het und het nüt welle merke, und wo si i ihrer Not ändlech fragt, ob er eigetlech nid i ds Hotel de Musique übere welli, seit er: «Nei Jumpfer Rosselet. Dert äne chunt me vor Lüte gar nid a d’ Fänschter. Me mueß natürlech alli eltere Dame vürela und ne de no druuflos Complimänt mache. Und will i gwüßt ha, wie complaisant Dir syd, han i juscht Euch welle cho frage, öb i nid hie dörfi useluege?»
Jitz weiß di gueti Seel o nümme wyter, ohni z’ pfidere. «Ach,» seit si, «i wett Ech gärn zu Dienschte sy; aber lueget myni schöne jacinthes! I fürchte geng, me tüej mer se verderbe; me git de doch nid acht.»
«O, wenns nume das isch, Jumpfer Rosselet!» seit der Xandi, «däm isch bald ghulfe.» Und gäb wie si mit «aber nei, Herr Wagner» und «i bitten Ech, heit Sorg» und «löit se lieber, wo si sy» und «nei gwüß doch o!» umenandere zäberlet isch, het der Xandi di innere Fänschter ufgrissen und di prächtige rote, blauen und wyße Bluemen i der ganze Stuben ume versorget und derzue dänkt: «Wart nume, dir will i. Wenn so frommi Lüt wie du wei fyble, chunts geng lätz.»
Wo-n-er no am beschte drannen isch mit syne Bluemegschirr, lütets. Aha, het er dänkt. Und di gueti Jumpfer Salome chunt i ne grüsleche Thäber. Si isch nämlech scho rätig mit sich gsi, der Herr Wagner i ihres Cabinet übere z’ schiebe, daß er dert chönni zum Fänschter us luege. De hätti me de ungsorget ds Madeleine 83 und syni Fründinne hienache chönnen a ds Fänschter tue, wenn jitz doch d’ Simse sy abgruumt gsi. Aber däne sy juscht allerhand Sächeli i Reparatur ufem Tisch gläge, wo me nötig gha het für der Jumpfer Rosselet e chly Figur z’ gä. Was mache? Hurti übere springen und alles hindere Bettumhang schmeisse; aber underdesse hätte ja di Töchtere chönnen ynecho. Und de?
Hälf, was hälfe cha! D’ Jumpfer Salome het ihrne Visite chuum Zyt gla sech z’ grüeße. So gleitig wie müglech het si ds Madeleine a ihres Schlafstube-Fänschter gschobe, d’ Türe zuezogen und sech mit den anderen a di beide Salon-Fänschter placiert.
Si hei grad Zyt gha, vowäge jitz chunts scho mit Trumpeten und Chlingele der Wybermärit ab. Voruus e flotte Piqueur im rote Chleid und höche Stifel uf mene sprützige Choli. Du-n-e große Vierspännerschlitte mit Hornbläser i gschlitzten alt-Schwyzercostümes, und du Schlitten um Schlitten usem Torboge vom Chefiturm vüre. Alli Roß mit Fäderbüsch zwüsche den Ohren und glänzigem Gschäll uf Hals und Rügge. Jede dritten oder vierte Schlitte het es Tier vorgstellt. Da isch e Leu cho, e Bär, e Hirz, e Wallfisch. Bösi Müler hei welle ha, der Wallfisch sygi füre Pfarrer Müsli bestimmt gsi; aber er heig du nid welle der Jonas mache. Er sygi scho lang z’ Ninive, heig er gseit. Und du isch der Eichhorn cho z’ schnuuße mit der Maréchale drin und dem schöne Herr von Erlach hindedruffe, und du no mängs anders Schoustück.
84 Nume viel z’ gschwind isch alles vorby gsi, und scho het sech das ganze Wirrwarr vo Roß und Schlitte, Fäderestrüüß und Fähnli vorem Zytglogge gstouet, will Schlitten um Schlitte vorem Hotel de Musique het müesse vorfahre zum Abstyge.
D’ Jumpfer Salome het ds ussere Fänschter zuezogen und dem Herr Wagner welle säge, er söll nere jitz di jacinthes wieder a ds Ort tue. Da — isch er nienemeh. Wie-n-e Pfyl schießt si zur Schlafstubetür, und was findt si: Der Xander im schönschte tête-à-tête mit dem Madeleine. «Da chan i jitz aber gwüß nüt derfür,» seit si halblut und muschteret di beiden i ds Salon. Si hei natürlech ob der Angscht ihres gröschte Gaudium gha. Aber la merke hei si nüt. D’ Jumpfer Rosselet hets nume dunkt, si luege sech wermer als nötig a, wo si sech adieu gseit hei. Und nachhär het si neue nümme viel mit dem Madeleine chönnen afah. Es isch niene bi der Sach gsi, und alles het men ihm zwöimal müesse säge.
Der Xandi hätti eigetlech grad übere sölle, a Ball im Hotel de Musique. Stattdäm isch er z’erscht no gäge d’ Rytschuel aben und no lang under de blutte Böum vom Graben umenandere gloffe. Bis jitzen isch ihm ds Madeleine Herbort gar nüt anders gsi als e luschtige Spielkamerad, und weder är, no äs hei öppis anders gwüßt, als daß es dem Hämi Saager sy künftigi Frou sygi. Aber jitz, wo-n-er villicht für lang, ja, wär weiß, für ds Läbe, von ihm Abschid gnoh het, het ne-n-öppis 85 afah worgge. Er het dem Madeleine am Fänschter sy Schlitte zeigt und ihm brichtet, was gange sygi und was ihm der Herr Ryhiner g’antwortet heigi. Und si hei no glachet wäge der Störung vom Winterschlaf und ihrne Folge.
Und jitz hei si beidi gwüßt, daß dä Winterschlaf gstört isch.
«Hätt’ig ihms ächt nid sölle zeige?» het er sech gfragt. Was ne jitz bsunders guslet het, isch öppis gsi, wo-n-ihm am Briefli vom Herr Heimlecher erscht vori ufgfallen isch. Ob ds Madeleine’s gmerkt het, isch er nid sicher gsi. Der Herr Ryhiner het sech im Satz «Wird es darinnen gestöret, so gehet es darob zu Grund» verschribe gha, so daß es ursprünglech gheisse het: «so gehet er darob zu Grund.» Er het ds Briefli wieder vürezogen und jitz no einisch ganz dütlech gseh, daß das s über nes r isch gschribe worde.
«Abah, dumms Züüg!» het er ändlech gseit und isch du i ds Hotel de Musique, wo juscht dä Ougeblick alles mit chugelrunden Ougen a mene Menuett zwüsche der Maréchale und dem Herr Houptme von Erlach zuegluegt het. Und jitz isch ihm öppis ganz kurioses passiert. Wie di ganzi Gsellscheft da um ihn ume, het er sech i das Paar vergaffet. Nei öppis eso! Der Herr von Erlach isch dagstande wie-n-e Troum vo mene Grenadier, der Chopf mit sym Cäsareprofil höch und trotzig über de zrückbognen Achsle, und d’ Füeß het er ufgsetzt, daß me bi jedem Schritt ghört het: me voilà, 86 und doch nie blybe chläbe. Schritt um Schritt geng am rächten Ort und so liecht wie-n-e Fädere. Wenn er d’ Hand mit gstrecktem Arm höch ufgha het, so isch sy Partnerin mit ihrer läbige Marmorhand drinne ghanget wie-n-es Möusi a mene Boumzweig und het sech dräiht und gwogen und gwunde. Nüt het agrüehrt als ihres munzige Fueßspitzli unden und di dürsichtige Finger obe. Alli Bott hets imenen Egge vom Saal afah chlatsche. Und allimal hets bösi Blicke gä: Höret doch, so cha men o z’ grächtem luegen und lose! Ja, me het o vo der Musik keis Tönli welle verlüüre, will alles so schön zsämeghört het.
«So chunts, wenn me d’ Bärner schlyft,» het e Ratsherr hinderem Xandi gseit. Und der Xandi hets müesse zuegä, und i däm Momänt het sech, ganz ohni daß ers gmerkt het, sy Etschluß für dä Früehlig gmacht. Aber nid das isch ds Gspässigen a sym Erläbnis gsi, sondere das, daß ihm d’ Maréchale mit ihrer ganze Schönheit nüt gseit het. Ungfähr jeden anderen a sym Platz hätti jitzen i Gedanke vor Luscht und Übermuet d’ Chneu brätschet und eismal über ds andere gseit: «Sac à papier: Mit dere dert darf i jitz de ne Reis mache. Allei mit nere!» Er het sech wohl afah freue, und doch nid so ganz. Ob allem Luegen und Stuune syn ihm d’ Gedanke geng wieder a das Fänschter am Wybermärit ertrunne, wo-n-er erscht vor nere Stund no mit öpperem gsässen isch. Dä öpper het gwüß nid so schön chönne tanze, aber derfür het ihm öppis us 87 den Ouge zündtet... Es het ne dunkt, er chönns nümmen usgstah und er müessi sech öppis vom Härz ryße, wo druffe brönnt het, nümme zum ushalte.
Der Gnuß a däm Ball isch du mit allem däm nid so ganz ungstört blibe. Das Chöli, wo ne-n-im Härzgrüebli brönnt het, isch er o a de nächschte Tage nid los worde, trotzdäm ds Wätter umgschlagen und hie und da nes Rägeschütteli bracht het. D’ Hülf isch du vo nere ganz andere Syte cho.
Vo mene vätterlech hushälterische Gfüehl tribe, isch nämlech, ganz gäge sy Gwanheit, der alt Herr Wagner vom Ortbüehl här z’ Bärn agrückt, für cho z’ luege, was eigetlech sy Suhn dert astelli. Grad e bsundere Schläck isch es nid juscht bi so zwöidütigem Wätter vier Stund wyt z’ ryte. Und dem Herr Wagner sy Luun isch nid besser worde, wo-n-ihm sy Suhn, i der Meinung, er gwinni jitz de i der Achtung vom Papa, brichtet het, er heig sech für nes Pöschtli bi der Venner-Chammere presäntiert. Der Herr Wagner isch sech du ga erkundige, wie das e Sach sygi mit däm Pöschtli und was sy Suhn für Chances heig. Dä Momänt het der Xandi syr Läbtig nid vergässe, wo du der Papa umecho isch und ne-n-agrurret het: «Los, du bisch mysex e Loudi. Da het me daheim es schöns Guet, chönnt i der Ornig d’ Landwirtschaft lehre, het Roß und Wagen und alles, was a mene junge gsunde Möntsch sötti Freud mache. Und de louft me de ga Bärn yne für... für... weisch eigetlech für was? 88 — Für di mit dreinen anderen i ne Volontaire-Stell z’ teile. Und der Lohn isch o dernah: zwänzg Chronen im Jahr und zäche Maß Wy.»
«He nu, i ha halt dänkt, me müeß a menen Ort afah,» seit der Xandi.
«Es wär mer lieber, du hörtisch a menen Ort uf, emel afange mit dym Ghudel. — Blibisch bi mir, so hättisch dys Sackgäld und lehrtisch o öppis derby.»
Wohl oder übel het der Xandi müesse so wyt nahgä, daß er z’ morndrisch mit dem Papa vorläufig wieder i ds Ortbüehl ufe fahri. Und will zwee nid wohl ufem glyche Roß chönne ryte, het der Herr Wagner sym Suhn befohle, sy Schlitte parat z’ mache. «Du heigisch ja eine müesse choufe für di Fête, hesch mer gschribe.»
«So, jitz chunts guet,» het der Xandi dänkt. Z’erscht het er en Uswäg gsuecht, aber kei guete gfunde. Und z’letscht het er sech mit dem Gedanke tröschtet, der Papa well ja doch i aller Stärne-Früechi abfahre. Und so isch es o gsi. Scho am sächsi het müessen agspannet sy. Der Xandi het e großi Dechi über d’ Eichhorneschwänz gspreitet, und wo der Papa im Tier inne gsässen isch, het er d’ Dechi schön um ihn ume gschlagen und isch hinden ufgsprungen und — hü!
Ds Wätter isch bodebös gsi, ganz läu, und ’s het keinisch welle tage. Das wär dem Xandi lang rächt gsi. Synetwäge hätti’s hütt bis z’ Mittag chönne fyschter blybe. Aber der Föhn het der Schnee ufgläcket, me het nid gwüßt, wohi, daß er undereinisch alle chunt. 89 Und sy doch so Hüüfe gsi. So het me der «Bayard» müesse la loufe, was gisch, was hesch. Der Papa het vor sech ane gschumpfen und ufbegährt über alles, vom Bourbonethron bis zur Chalbertränki, und wenn er einisch het welle hindere luege, öb der Xandi eigetlech o losi, so het dä gschwind mit der Geislen öppehi zeigt und grüeft: «Papa, lueget dert dä Has.» Der Papa isch neue geng z’ spät cho mit luegen und het de alben über öppis neus afah schmähle.
So isch es gange bis gägs Chiese.
«Wenn me nid afange dräckig wär wie-n-es Gusi vo däm Gflotsch,» het der alt Herr Wagner gseit, «so chönnti men i ds Schloß ufe: Der Dings syg neue da, dy Fründ, der jung Effinger.»
«Der Ruedi? — Dä gsäch i gärn wieder einisch. I ghörti gärn, was er über sy holländische Dienscht seit.»
«Ja,» fahrt der Papa furt, «i wetti gärn, du gsächisch dä meh; er isch der charmantischt jung Möntsch, wo-n-i kenne. Aber jitz gangen i Dr nid da ufe, si hei geng ds Huus voll vürnämi Lüt, deren emigrierte Prinzen und Barone.»
I däm Ougeblick sy si a mene Burehuus vorbygfahre, wo underem breite Vordach e Kuppele Schuelchinder z’ Schärme gstanden isch. Jitz hei die uf eismal es Gschrei erhobe: «Hööi, luegit da das Unghüür! — Das söu auwäg der Tüüfu vorsteue.»
Der Xandi het mit der Geisle gchlepft und ds Roß 90 i Galopp gjagt, so daß ne der Räge räß i ds Gsicht gflogen isch. Uf die Manier het er verhüetet, daß der Papa fragt, was das für nes uverschants Brüel gsi sygi. Aber am Nachedänke het er ne nid chönne verhindere. Bis über d’ Rotachen isch es im Schnuuß gange. Dert hingäge, im Wald, hets du der Fahrt böset. Der Schnee isch furt gsi, und der Schlitten isch ufem Ysch bald linggs, bald rächts i ds Grebli grütscht und du ufem blutte Grien schier blybe stecke.
«Halt!» het der Herr Wagner befohle. «Das chunt nid guet.»
«Wohl wohl. Löit mi nume mache!» het der Xandi g’antwortet. Aber der alt Herr het d’ Dechi zrückgschlagen und wellen ufstah, und wenn der Xandi nid ds Leitseil azoge hätti, so wär’ er ihm gwüß no zum Schlitten usetrohlet. Derby isch d’ Dechi linggs abem Schlitte gfalle, und will der alt Herr rächts gstanden isch, uf usichere Füeße, het der Xandi wohl oder übel o müessen abspringen und het, für d’ Dechi ufz’läse, ds Leitseil uf sy Sitz gleit. Jitz het der Papa uf eismal der ganz Eichhorn i syr Hölleröti gseh und schier der Ate drob verlore.
Der Föhn het d’ Böum erhudlet, daß es gchutet und gstöhnet het, und der Rägen isch schwallswys derhärgfahre. Trotzdäm het der alt Herr nid Miene gmacht, wieder wellen ufz’sitze. Mit gspreizte Beinen isch er am rächte Wägrand gstanden und het mit syne wasserblauen Ouge Blitze gschosse. Und der Xandi isch 91 am lingge Bort gstanden und het nid gwüßt, was er söll.
«Und du geniersch di nid, mi i mene settige Narreweidlig im Land umenandere z’füehre? — I will di lehre, di luschtig z’machen über dy Vatter.»
«Aber, Papa, nähmet doch das nid so tragisch! Das isch halt e Figureschlitte, wie me se mueß ha für ne Schlittepartie vo...»
«Mueß ha! — Wär mueß? — Morbleu, wär zahlt de di Eselei?»
«Löit mi nume la mache, Papa!»
«La mache! Ja wolle la mache. Wenns de a ds Zale geit, hä?»
«Mit was wettisch du’s zale? Du bisch nüt und hesch nüt und channsch nüt und nütdeschtminder meinsch...»
Jitz het der Xandi i syr Verlägeheit, ohni’s nume z’ welle, vor Töubi mit der Geisle gchlepft. Der «Bayard» het scho lang da druuf gwartet und — hai — uf und dervo mit dem Schlitte.
«Ho ho ho!» hei di beide Herre brüelet; aber der Föhn het «hü, hü» brüelet, und das het der Normänner besser verstande.
So isch ne halt nüt anders blibe, als der Wäg mit allem sym Grien und Dräck und Ysch und Gflotsch under d’ Füeß z’ näh. Und will der Xandi scho bald ygseh het, daß sy Papa übel z’ Fueß isch uf däm böse Bode, het er ihm vorgschlage, si welle doch lieber ga Chiese 92 zrück, i ds Schloß ga ne Wage heusche. Z’erscht het er nüt dervo welle wüsse, aber wo-n-er sech du chly überleit het, daß si bi däm Wätter emel no zwo Stund bis hei z’ loufe hätte, het er doch du nahgä.
Cholderig isch jeden uf syr Syte vo der Straß gloffe. Keine het dem andere nes Wort gönnt. Alli paar Schritt hets der alt Herr schier wellen undenuus näh, und der Xandi het der Ougeblick gseh cho, wo-n-er ne müeßti ufläse. Drum het jitz afangen är sy Cholder überwunde, isch über d’ Straß und het gseit: «Chömet, Papa, i will Ech der Arm gä.» Aber dä het mit beidne Händen abgwehrt und gseit: «Nä tä tä tä... la mi sy! Lue du für di.» Und zäche Schritt wyter sitzt er richtig am Bode, z’mitts i nere Gülle. Z’erscht het der Xandi dem vätterleche Huet müesse nachespringe, wo afange voruus ga Chiese welle het. Und du hets halt du der Papa doch müesse la gscheh, daß ihm sy Suhn der Arm git. Si hei frylech o jitze no dublet; aber z’letscht isch se du doch schier ds Lachen acho. Bi jedem Putsch und Ruck isch dem Xander e ganze Wasserfall usem sytlige Zougge vo sym Dreimaschter gloffe, mängisch uf ds Papas Huet und vo dert wieder uf sy eigeti Chutte, mängisch im volle Strahl dem Papa i Äcke. Si sy bald eso naß gsi, daß si grad so guet hätte chönnen imene Bach lige.
Ändlech sy si doben im Schloß acho. Vo Chopf bis zu de Füeße het me se beidi müessen anders alege. Ihri Chleider het men im Wöschhuus obem Buuch-Chessi-Ofen 93 ufghänkt. Und du hets gheisse, gäb die troche syge, laj me di Herre nid hei. Da obe, am Kaminfüür, isch es ne du bald wieder wohl gsi, und der Papa het sy schlächte Luun nah-ti-nah verlore.
Ds Beschte drannen isch aber d’ Gsellscheft vo dene Herre von Effinger und ihrne Dame gsi. Der alt Herr Oberscht het der Papa i nes Gspräch zoge, und dem Xandi isch ds Härz ufgangen ob sym Fründ Ruedi. Das isch wieder so eine gsi, e Prachtskärli vo mene-n-Offizier und derzue mit dem Bärner Bode ganz fescht verwachse. Alli Bott het der Xandi wieder müeße dänke: «So chunts, wenn me d’ Bärner schlyft.» Er het sym Fründ gchlagt, wie-n-er drinne sygi und wie der Papa well e Landwirt us ihm mache. Da seit ihm der Herr von Effinger: «Wenn i di wär, so würd’ i das nid vo der Hand wyse. Lue, es isch e schöni Sach, und wär mit dem Land vertrout isch, chunt o mit de Lütte z’ schlag. Erscht wenn me Hand i Hand mit ne-n-usem Bode gschlage het, was er git, cha mene z’grächtem öppis sy. So überchunt me de ds Rächt zum befähle.»
«Ja, das wett i ja no so gärn,» seit der Xandi, «wenn er mi de o öppis rächts ließ la mache. Aber da nume so Böhnli abzellen und Büechli füehre, nei — m’m.»
«Du muesch bi’m Chlynen und Längwyligen afah. Es isch halt eso. Nume was me sälber gmacht het, versteit me ganz. Du söttisch chly zu mym Papa ga Wildegg i d’ Lehr cho.»
94 «Aber weisch,» meint der Xandi, «du muesch mi o begryfe: Wenn i so gseh, was us euch andere wird, wenn dir e chly dusse gsi syd, bimene Regimänt, so worggets mi halt, daß i geng und geng söll daheim hocke. Es chunt doch dem Vatterland o z’ guet, wenn me chly öppis vo der Wält gseh het.»
«Das wohl,» seit der jung Effinger, «und dir würds sicher nüt schade. I will jitz probiere, öb i das dym Papa nid cha uf ds Brot stryche. Aber eis muesch mer verspräche: daß d’ gleitig ume heichunsch, wenns nötig wird.»
«Öppis anders han i nie dänkt.»
Wo si du gägen Abe heigfahre sy, het der Papa Wagner nümme gschumpfe. Er het überhoupt nid viel gredt, will er gar viel het müesse nachedänken und rächne.
Der «Bayard» isch ohni alle Schaden im Stall gstande, het i der Chrüpfe der Räschte vom Haber zsämegsuecht, gstampfet und gwädelet. Am Eichhorn hingägen isch nume no ei Schwanzhälfti dagsi. Und wo me die het abgsaget gha, het du-n-e Bueb usem Heimbärg di anderi no bracht. Er het se-n-amene Zuun gfunde. 95
IV.
Der Xandi Wagner het no geng nid rächt gwüßt, söll er sech freuen oder nid, wo-n-er du ändlech usgähnds Aprille wieder ga Bärn gfahren isch, für sy Reis zum Regimänt von Ernst az’trätte. Afange het er als ds ungfreutischte Gepäckstück ds Gfüehl mitgnoh, daß sy Vatter ne nume heigi la gah, «damit einisch das Gchähr ufhöri.» Hätti nid der Ruedi Effinger dem Papa Wagner zuegsetzt, es sygi di höchschti Zyt, daß dä Xandi z’ grächtem i d’ Kur gnoh wärdi, so wär’ gwüß no einisch nüt druus worde, vowägen es isch ne grüslech hert acho. Aber z’letscht und am Änd het sech der Xandi dermit tröschtet, daß er de doch e Bitz Wält z’ gseh überchömi und nachhär nümme geng müeß schwyge, wenn eine vo syne Jugedfründen umechömi und uf jedes Wörtli der Bscheid parat heigi: Was weisch doch du? — Und so nes Ideeli hets ihm o wohl ta, daß ihm di piquanti Frou de Chateauvieux vor allne Lüte d’ Ehr gönnt het, se z’ begleite.
Am abgmachte Tag isch vorem hindere «Falken» a der Judegaß di stattlechi Berline parat gstanden und allergattig Lüt drum ume, wo di wichtigi Frou hei 96 welle cho bhüete. Es isch fascht gar gsi wie der sälb Tag z’ Märchlige, wo me di großi Baggleten en train ta het. Scho der Wage het ein mit syne rote Reder a d’ Chäsertzgutsche gmahnet, und bis a Hämi isch eigetlech alles binenandere gsi, was dennzumal het ghulfe Meringues stäche. «Ganz Chäsertz» isch ufem Trottoir gstande. D’ Märchliger und d’ Frou Therese Willading hei im Huusgang mit dem Adieusägen agfangen und der Maréchale füre Fall, daß si ga Paris chäm, d’ Grüeß vom Madeleine a Hämi ufgä. Äs sälber isch nid wichtig zu Wort cho. Uf der Gaß usse het der Mundi Dittliger mit andere junge Herren ufe große Momänt passet. Der Xandi, bereits i der roten Uniform vo sym Regimänt, het mit dem Gutschner Cofferen und Valises versorget. Derby het ds Meitli vo der Frou de Chateauvieux meh als nötig dry g’regäntet, und der Xandi het ufe Momänt blanget, wo me di deteschtabli Pärson chönni heischicke.
Ändlech isch ds letschte Wort gredt gsi. ’s het ein emel dunkt, es sötti niemer nüt meh wüsse z’ säge. D’ Maréchale-n-isch afangen yneg’gogeret und het ihri Jupons z’ wäggfungget. Ihres Meitli isch am Schlag gstande, under eim Arm en enormi Huetdrucke, underem andere der Hund vo der Maréchale, e dicki Wurscht vo mene gruusigen Epagneul, wo me besser dem Schinter zrückgla hätti.
Jitz het sechs der Xandi trotz allem nid la näh, der Haselmuus no einisch ganz ghörig d’ Hand z’ drücke, 97 bevor er näbe sy schöni Reisgfährti ynegschnaagget isch. Aber du isch er du dagsässe, wie wenn är der Herr Maréchal-de-Camp wäri und het dem Mundi zueblinzlet: Gäll!
Di Freud het aber chuum e halbi Minute duuret, nämlech grad bis der Maréchale ihres Amelie mit Hund und Drucken und Bündtle nachegrückt isch und sech ufem Vordersitz vis-à-vis vom Xandi nidergla het. Er het sech no nid Rächeschaft gä, was das söll bedüte, so het ihm d’ Frou Maréchale scho gseit: «Excusez, Herr Wagner, numen es Momäntli,» und dermit het er di großi bluemeti Huetdrucken uf de Chneu gha und es Gsicht derzue gmacht, so dumm, wie no nie i sym ganze zwöiezwänzgjährige Läbe. Und der Mundi het glachet, daß es ne nume so gschüttlet het. Es isch no nes Chehrli gange, bis men alli sibe Sachen a ihrem Platz gha het und si gfahre sy. Bald druuf isch öpper cho brichte, oben a der Judegaß heigi der Xander emel no geng d’ Huetdrucken uf de Chneu gha. Zwüsche de Toren isch er se du los worde; aber no bis zum Lombachturm use het er sech überleit, öb er nid das Amelie linggs und di Stinkburdi vo Hund rächts well zum Wagen us müpfen oder am Änd sälber no Ryßuus näh. «Wenn i das gwüßt hätti, so wär’ i de lieber uf eigete Füeße greiset,» het er dänkt. «Afin, di Reis wird o nid ewig duure.»
Z’ Bümpliz het du d’ Maréchale befohle, bi’m Schloß vorz’fahre. Si well hurti der Herr Oberscht vo Grafferied 98 ga grüeße, es syg e Dienschtkamerad vo ihrem Ma. Me isch usgstigen und fründlech epfange worde. Bald druuf hets gheisse: «Ach, Alexander, wäret Dir so guet, dem Jakob ga z’ säge, er söll abspannen und ystelle, der Herr Oberscht wott is zum Ässe bhalte.»
Der Xander isch zwar touchiert gsi, daß d’ Frou Maréchale ne mit dem Toufnamen agredt het, aber sy Luun isch einewäg nid besser worde.
D’ Sunnen isch scho ordlech nidsig gange gsi, wo me du wieder vo Bümpliz ufbrochen isch, und der Xandi het sech nid mögen ebha, bim Wangebrüggli umenandere z’ säge: «Wenn das aber eso wyter geit, so nimmts mi de wunder, wenn i zu mym Regimänt chume.»
«E myn Troscht,» het d’ Maréchale g’antwortet, «macht Ech das scho angscht? — Heit nume nid Chummer, mr chöme no tags ga Fryburg.»
Das isch du o gscheh. Und sobald d’ Frou de Chateauvieux gseh het, daß ihres Sechversuume z’Bümpliz keini fatale Folge gha het, isch sie mit ihrem Hieb o nümme hinderem Zuun blibe. «En votre qualité d’ours mal léché,» het si dem Xandi bim Vorfahre vorem Hotel gseit, «chönntet Dir jitz ga luege daß der Jakob mit Roß und Wage guet under Dach chunt.» Das het er nid gärn ghört, und will ihm kei schicklechi Antwort z’ Sinn cho isch, het er sech mit mene suure Gsicht dry ergä. Aber dä «ours mal léché» het ihms gar nid chönne. Er het sech überleit, es sygi di höchschti Zyt sech uf d’ Hinderbei z’ stelle, wenn er sech nid i d’ 99 Rolle vo mene Chammerdiener well ergä. Aber wie das astelle? Vorlöufig isch ihm nüt bessers ygfallen als z’ duble. Sobald er sy Uftrag het bsorget gha, isch er i ds Salon gange, für uf ds Ässe z’ warte. Dert het er sech uf nes Ruehbett la plötschen und alli vieri vo sech gstreckt mit der Absicht keis Gleich z’ tue, wenn si de ynechömi.
Es het nid lang duuret, so geit d’ Türen uf, und es chunt e prächtig ufputzte Herr yne, so-n-en alte Läcker. Dä het ne dür ne Lorgnette gmuschteret. Z’erscht het der Xandi dänkt: «Lue du nume.» Aber ganz vo sälber sy syni usgstreckte Füeß wieder zue-n-ihm cho. Und wie necher zueche der Herr cho isch, descht gattlecher het sech der Xandi zsämezoge. Wo-n-er ne du lang gnue het gschouet gha, seit der Fryburger: «Monsieur, vous êtes du regiment d’Ernst?»
Jitz isch dem Xandi undereinisch z’ Sinn cho, daß er nümme syni gwanete Chleider anneheigi und o nümme bloß der Xandi vom Ortbüehl sygi. Er isch ufgschosse, het sys beschte Wältsch vüregnoh und afah Bscheid gä. Bald het er usegha, daß dä Herr d’ Maréchale suechi. Und wo-n-er am beschte drannen isch z’ brichte, wie und was, flügt wieder d’ Türen uf, und d’ Madame de Chateauvieux chunt wie uf Redleni cho z’ düderle: «Ah le voilà! Bonsoir, mon général.» Und der General het afah ruggen und scharwänzle, prezis wie-n-e Tübelichutter. D’ Maréchale het der Xandi zuechegwunke, für ne vorz’stelle. Jitz isch einschtwylen 100 usdublet gsi, und me het müesse der artig jeune homme spile. Und usgrächnet, wo me gmeint het, jitz sygi’s überstande, hets du gheisse, me gangi zum Herr General ga z’nacht ässe. Dert sy du no meh dere suber bürschteten Offizier zum Vorschyn cho und Dame, geng eini schöner ufputzt als di anderi. Me het vo allerhand Lüte gredt, wo uf Campagnes im Fryburgbiet syge und wo me de en passant chönnti ga grüeße.
Das chunt guet, het der Xandi dänkt. Er het sech fescht vorgnoh, no hinecht mit der Frou Maréchale z’ Bode z’ rede, si bruuchi de nid z’ meine, er sygi ihre valet de pied. Aber si het ne no einisch nid la derzue cho.
Bis ga Milde sy si cho, bis sech e Glägeheit botte het, öppis z’ säge. «Wüsset Dr, Frou Maréchale,» het er du dert i mene Momänt, wo si allei gsi sy, gseit, «eigetlech bin i de gar nid z’fride gsi mit Ech, daß Dir di gräßlechi Pärson da mitgnoh heit, das Amelie. I ha mi so uf Eui Gsellscheft gfreut, aber däwäg...»
«Syd Dir grüseli toube gsi!» het si ne numen ufzogen und ihm als einzigi Etschädigung mit ihrem Lufter eis uf d’ Nase tätschlet.
Vo denn ewäg het er nümme probiert ufz’begähre. Si isch aber o chly artiger worde, emel bis ga Losane. Dert het si du wieder allerhand Visite gha z’ machen und het ne syner Wäge la gah, bis se der Luun acho isch wyterz’fahre. Der Xandi het dem Gutschner müesse d’ Ordres gä und gseit, me fahri jitze dem See nah über Morsee ga Neuß.
101 «Uf Neuß?» het der Jakob unglöubig gfragt. «I ha gmeint, d’ Frou Marschälli well uf Nancy ufe. Das isch myr Läbtig nid der Wäg uf Nancy.»
«Das weiß i wohl. Aber d’ Frou Maréchale wott drum nid über Tscherlitz.»
«Jä, da isch nüt vo Tscherlitz, Junker. Me chönnti ja o wäge dessi; weder gwöhndlia het me vorhär linggs u de übere-n-uf Cusseneh u de z’ Pumpapel übere Bach u dernah wieder linggs u de wieder gredifurt uf Leggli u dernah linggs ume Hoger und use. So isch di Gschicht. — I bchenne mi afen us. Es bhüet’is Gott. Wie mängisch bin i ächt afe dusse gsi?»
«He ja, das glauben i scho,» seit der Xandi. «Aber d’ Frou de Chateauvieux wott jitz halt uf Neuß.»
«Henusode, i fahre ja. I bi no geng gfahre, i fahre mit ech i Himmel, we’s zwängt sy mueß. Dir bruuchit nume z’ befähle, i ha my Sach no geng rächt gmacht, ja, Junker, u das han i.»
Der Madame de Chateauvieux hets überhoupt nid pressiert mit ihrem Nancy. Si het sech i Chopf ta, z’erscht no i ds Emigrantenäscht vo Nyon und Coppet z’ fahre, und das isch dem junge Wagner no so rächt gsi. Sys Regimänt isch z’ Aix-en-Provence gstande, und er het druuf grächnet, vo Nyon oder dert umenandere chönni de d’ Maréchale mit ihrem Ma düre Jura uf reise.
Wenn nid di längwyligi Gäxnase vo Amelie da 102 gsässe wär wie-n-e gwunderige Chuchitägel, so hätti me z’ plätzewys schier chönne meine, der Jakob fahri mit ne-n-i ds Paradies. So underem heiterblaue Himmel dür ds Pays de Vaud, wenns gruenet und trybt! I de Räbe hei si gschaffet und gsunge, und lingger Hand het der See dür ds früsche Grüen vo de Böum g’glitzeret, und uf de blaue Savoyerbärge hei d’ Schneefläcke no g’glänzt. Und d’ Frou de Chateauvieux isch gueter Luun gsi, wie no sälte. Der Xandi het sech mängisch ganz hindere gla i ds Gutschesoufflet, für se so rächt z’ gschoue, und i weiß nid, was es no gä hätti ohni ds Amelie. Si isch halt doch nätt gsi, di wunderlechi, übersühnigi Frou. So chly e Schafsnase het si gha, aber nüt descht minder es schöns Profil, blaui Ougen und duftig rotbruuni Haar mit gnue Puder druffe. Im Äcke hei si gar tuusigs luschtig gchrüselet. Aber ds Schönschten isch di dürsichtigi Alabaschterhut gsi, wo ds Pärlecollier druuf passet het, wie d’ Bluemen uf ds Blatt. Und will es gar schön warm gsi isch und e herrlechi Luft, het si vo Hals und Bruscht so viel abdeckt, als d’ Mode zu sälber Zyt erloubt het, und das isch nid wenig gsi. Aber ds Amelie, das Möff, het neren alli Bott ds abegrütschte Sydeshäwli wieder drüberzoge — wägem Stoub.
Gägen Abe sy si du z’ Nyon acho und grad i ds Schloß gfahre. D’ Frou Landvögti vo Boschtette het se mit offenen Armen epfange. Si het geng gar grüslech wohl gläbt dranne, wenn wieder öpper vo Bärn 103 cho isch. Sobald si ihri Sachen i de Stube gha hei, isch me no einisch use, dem See nah, für e chly d’ Styfi us de Glider z’ träppele. Me het nid gnue chönne luege, was dä See für herrlechi Pärlemuetter-Dessins gmacht het. Am äneren Ufer isch alles rosig gsi, vom Wasser bis uf di oberschte Bärgkante. Sogar di spitzige Sägel vo de Barke sy gsi wie Rosebletter. Und hienache, uf der Weschtsyte, het zwüsche de schattige Böume ds luter Sunnefüür im junge Loub gflackeret. «Nei lueget mr dert di Barke,» het d’ Maréchale gseit, «es dunkt ein, si chöm gar nid i ds Wasser, ’s isch grad, wie wenn si im Dusem drüber würdi schwümme.»
Es sy neue no anderi Lüt, nid hiesigi, dem See nah gspaziert, und me het sech gägesytig im Vorbygah gmuschteret. Z’ usserscht uf nere Landzunge, wo schmal wie-n-e Ratsherredägen i See use gstoche het, sy ihrere zwee grüpelet und hei mit länge Finger öppis usem Sand grüblet. Zwüschen ihrne spinneledünne Beine düre het me di roti Wasserflechi gseh. Längi Tradle vo Schlamm hei si enandere zeigt und d’ Nase drygstoße. Eine het mit mene Vergrößerungsglas gfochten und derzue pradlet wie-n-es Buech. Und no wyter änen isch es Päärli dem Strandwäg nah gschländeret. Är het ihren offebar us mene Büechli vorgläse, derzue pathetischi Schritte gmacht und mit der freie Hand höch i d’ Luft greckt, so daß me di wyßi Spitzemanchetten i der Sunne het gseh lüüchte. Es het grad usgseh, wie wenn er sech vom Bode wetti lösen und 104 uf d’ Wulke zeige: Lue dert obe möcht’ i mit dir sitze. Und si het ihm grüslech glost und albeneinisch mit ihrne Fingerli e längstiligi Bluemen a d’ Nase gha. Bald druuf het er sys Buech zueta, und du sy si gäge ds Wasser und hinder menen altersgraue Wydestamm verschwunde. Me het nume no sy Hand derhinder vüre gseh gestikuliere, wie wenn si us menen Aschtloch usereckti und Himmel, See und Ärdbode würd’ erkläre. No chly wyter äne sy wie farbigi Chlungeli Chinder am Bort umegchruglet und hei Grienplättli ufe See use gworfe. Me het silberigi Sprützerli us der rosige Flechi gseh uffahre. Und drum ume hets blaui Wälleringli mit guldglitzerige Glüetli gä.
Geng schöner und wermer hei d’ Farben afah lüüchte, bis es ein dunkt het, me schwümmi i neren andere Wält. Alles het nume no gstuunet und ds Rede vergässe. Und du isch es undereinisch erlöschen und e chalte blaue Huuch isch cho z’ schlyche. Nume d’ Bärge sy no rot blibe.
Jitz isch das Päärli necher cho, und d’ Frou de Chateauvieux isch ne mit usgspreiteten Armen etgägegange. Wo si zuechecho sy, het me du der Xandi vorgstellt. Dä stattlech Herr mit dem Büechli i der Hand isch niemer anders gsi als der Landvogt vo Neuß, der Herr Charles Viktor vo Boschtette, und di Dame — si het a Charme d’ Maréchale-n-i Schatte gstellt — isch d’ Madame Necker-de-Saussure gsi. Ordlech jünger als d’ Maréchale, isch si ehnder no schöner gsi, aber 105 eifacher und fründlecher und gar nid so zum Jaglis mache. Me het du no uf di beide Herre gwartet, wo dert usse der Schlamm erläse hei. Der eint isch der Ma gsi vo der Frou Necker, neue gar e Glehrten i der Botanik, der ander e Fründ von ihm. Under allerhand artige Gsprächen isch me gäge ds Schloß zuegwanderet, wo us eim Fänschter ds Spil vo mene Spinett, us menen anderen e flattose Bratisduft cho isch. Dä het du der Xandi, wo no nid rächt der Rank zu dene Lüte gfunde het, e chly calmiert.
Ds Ässen isch ganz eifach und währschaft gsi, und doch het es d’ Gattig gha vo mene Fescht wäge der Gsellscheft, wo da im Schyn vo vielne Cherzen uf silberigen Armlüüchter um dä groß Tisch ume gsässen isch. Der Landvogt isch zwüsche der Maréchale-n-und der Frou Necker gsässen und het beidne schön ta. D’ Landvögti het der Herr Necker näbe sech gha und gruusam e vürnähme Franzos, e Herr de Varicourt. Die hei nere neuen o Komplimänt byget, aber si het Gattig gha nid druuf z’ lose. Si het schuderhaft uf ds Service müesse luegen und uf ihri zwee Buebe, wo unden am Tisch gsässe sy und probiert hei für vier yz’packe. Der Xander isch zwüsche der Mademoiselle de Varicourt und nere vürwitzige Waadtländere gsässe. Und de sy de no dä, wo mit dem Herr Necker gsandelet het und es wyters glehrts Huus und der Sekretär vom Landvogt, e junge Bärner, da gsi. Di Herre hei vo glehrte Sache gha, neue vo Beji, Poeten und Büecher, und d’ Froue 106 hei derglyche ta, si verstanden o öppis dervo. Di Andere hei gschwigen und g’ässe.
Nachhär isch men i Saal übere, e prächtigi täfleti Pièce mit tiefe Fänschternische, vielne Büechergstelleni und mene Spinett. Im Kamin het es Füür gsprätzlet, vowägen i de Hüser innen isch es geng no chalt gsi. Da sy du no anderi Lüt cho, Herren und Frouen usem Stedtli. Der Xander isch zwüsche Herr de Varicourt und sy Tochter yne grate, wo-n-ihm i de höchschte Töne ds Lob vo der Bärner Regierung gsunge hei, will si di französischen Emigrante so schön under ihre Schutz nähmi. Da het du dä guet Bursch afah gspüre, was ihm no gmanglet het, trotzdäm daheim gnue französisch gredt worden isch. Wältsch chönne heißt nid nume Wort ha für, was nötig isch, z’ säge, me mueß o gar mängs chönne vo sech gä, wo niemer bruucht z’ gloube. Das wär jitz dem Xandi z’ guet cho, nid nume für di schöne Komplimänt vo ds Varicourts aständig z’ quittiere; nötiger no wärs gsi, für dene Lüte vo Neuß usez’gä, wo zwüschenynen über Bärn dängelet hei. Der Xander isch toub worde wie-n-es Bieli. D’ Frou Landvögti hets gmerkt und het ne du i nes gäbigs Eggeli versorget. Druuf isch si a ds Spinett gangen und het mit ihrer melodiöse Stimm vo Luscht und Liebi gsunge. Me het andächtig glost, und es isch nid eis im Saal gsi, wo nid us ihrne Lieder öppis Wehmütigs useghört hätti, wo eim z’ Härze gangen isch. Der Xandi hets o gspürt. Sünsch het er neue für settig Sache gar nid 107 bsunders fyni Ohre gha: aber jitz — isch es gsi, will er sech hie no so frömd gspürt het, wär weiß? — hets ihm eifach i d’ Seel gschnitte. Derby het er geng i d’ Mitti vom Saal müesse luege, wo underem vielcherzige Lustre der Herr Landvogt zmitts zwüsche de schöne Froue gsässen isch wie-n-e Pascha. Linggs näben ihm het d’ Frou de Chateauvieux ihri prächtigi Syden usgspreitet und rächts d’ Frou Necker ihren Esprit us de schönen Ouge la zündte. Z’erscht hei si no zueglost, aber wie meh, daß es eim a ds Härz griffe het, descht meh hei si afah chüschele, und z’letscht hei si ganz ungeniert mitenandere parliert und glachet.
Einisch zwüschenyne seit der Xandi hübscheli zum Sekretär, wo näben ihm gsi isch: «Eue Landvogt isch Hanen im Chorb.» Der Sekretär chlepft mit de Finger und antwortet: «Das isch no nüt hütt. Dir söttet erscht gseh, wie’s geit, wenn d’ Madame de Stael da isch. Das isch alben es Füürwärk.» Er het nid chönne wyter rede, will d’ Frou Landvögti zue ne-n-isch cho sitze. So hets du da ne Bärner Egge gä, wo me frei und frank vo daheime brichtet het — bärndütsch. Der Frou Landvögti — es isch e geborni vo Wattewyl gsi — het men a jedem Wort aghört, wie’s nere wohl ta het, wieder einisch mit urwüchsige Landslüte chönne z’ rede, wo kei Ougeblick dra dänkt hei nes apartigs Liecht ufz’stecke.
Es isch aber nid lang gange, so hei di Lüt vo Neuß, wo jitz mit dem Landvogt und de Glehrte vo Ufklärung 108 und Freiheiten und settigem Züüg pralatzget hei, der Bärner-Eggen afah zäpfle wägem Bärndütsch, und der Landvogt het, für däm Gusle d’ Giechtigi z’ näh, ne ghulfe. Er het sälber nid rächt bärndütsch chönne, und drum het er als guete Diplomat mit syne Gsätzli beidi Lager gmacht z’ lache. D’ Franzose hei nid viel dervo begriffe; aber ds Gschwätz vo der Ufklärung het se-n-i Bärner-Egge tribe, so daß du undereinisch alles wieder wältsch gredt het.
I däm Ougeblick isch der Bedient ynecho und het dem Landvogt e Brief bracht. Chuum het ne der Herr vo Boschtette gläse gha, steit er uf, befiehlt dem Bediente ga z’ sattlen und seit, es syg ihm leid, er müessi wäge nere wichtige Sach über Land. Di Herrschafte sölle sech aber ja nid la störe. Er het sech höflech verabschidet und isch use. Me het vo der Türe här es eigetümlechs Gyre ghört; aber niemer het druuf g’achtet.
Trotzdäm es nid sälte vorcho isch, daß der Herr Landvogt plötzlech furtmüesse het, isch me jitz doch e chly verstört gsi. So spät am Aben isch doch gwöhnlech nüt meh los gsi. Am ungmüetlechschten isch es den Emigrante vorcho. Scho das Gred vori vom anderen Egge het ne chly der Luun verderbt. Und wenn zu ungwaneter Zyt öppis gangen isch, wo me nid rächt gwüßt het, was derhinder steckt, so isch ne das gradeinisch uheimelig vorcho. Verschüücht und ghetzt, wie si gsi sy, hei si uf der Stell gmeint, me syg ne-n-uf de Färsere, und zu sälber Zyt isch me kei Stund sicher 109 gsi, daß di französischi Revolution nid übere Jura ynerecki, für z’ näh, was nere bis jitz ertrunnen isch.
Nah-ti-nah het sech du wieder es Gspräch agspunne, und will der Herr Landvogt, wo’s usem Fundamänt verstande het jeden a sy Platz z’ tue und allem öppe ne Rank i ds Luschtige z’ gä, nümme derby gsi isch, isch du bald e dummi Zigglete druus worde. Der Herr de Varicourt het nüt meh nätts dranne gfunden und syr Tochter es Zeiche gmacht, es sygi Zyt i ds Bett. Höflech hei si sech verabschidet, uf all Syten ihri Serviteurs gmacht und... Ja, was isch jitz das? — D’ Türe bschlosse!
D’ Frou Landvögti chunt ne z’ Hülf; aber weder si, no der Sekretär, no der Xandi hei chönnen uftue.
Me het ergerlech am Lütiband grisse, und, wo das nid het welle patte, a d’ Türe popplet; z’erscht mit de Fingerchnödli und z’letscht mit Mannsfüüschte. Aber das het alles nüt abtreit. So geits halt, wenn me di ganzi Dienerschaft hindenusen und absyts logiert und d’ Sunnsyte für sich allei bhaltet. Der Chnächt isch mit dem Herr Landvogt furtgritte, und d’ Meitli sy scho lang z’ Sädel gsi.
D’ Frou vo Boschtette het gseit, das glychi aber einisch ihrem Ma. Wenn alben öppis eso ungsinnet chömi und ne präokupieri, so syg er imstand us Vergäß di gröschte Dummheiten az’richte. Es sygi nid z’ erschtmal, daß er öpper ybschlosse heigi, ohni’s z’ achte.
Di Waadtländer Herre hei nume glachet. Eint und 110 andere dervo isch o scho ganzi Necht im Probierchäller ybschlosse gsi, ohni daß ers gmerkt hätti. Aber der Herr de Varicourt isch jitz erscht rächt i Thäber cho. Sy Tochter het gmeint, si sygen i ne regelrächti Falle grate. Und wie meh me se het welle tröschte, descht närvöser und bleicher isch si worde. Alli mügleche Gschichte vo Lydesgfährte sy nere z’ Sinn cho, wo’s o ungfähr so agfangen und de mit dem Schaffott g’ändiget het.
Jitz hätte du o ds Neckers furt möge. Was mache?
— Bald het di ganzi Gsellscheft a de Wänden und a der Türe polderet. Aber das isch de Müüse pfiffe gsi. So i menen alte Schloß ma’s gar viel erlyde, bis me ds Chlopfe ghört. Me hets du zum Fänschter us probiert. Si hei ufta und grüeft und grüeft. Aber wyt und breit isch niemer uf der Gaß gsi, und i de Nachbarshüser het me nid begriffe, was si im Schloß ufz’begähre heige, und d’ Nasen under d’ Dechi gsteckt.
Wo d’ Fänschter und d’ Felläde wieder zue gsi sy, het me ne zytlang der gäl Erger ghört im Saal umenandere schnaagge. Isch es öppe nid ergerlech, wenn me mit früehligsmüede Glider gärn i ds Bett möcht und de mit Lüte zsämegsperrt isch, wo men am liebschte stüpfti? No vor nere Stund isch alles so heiter gsi, und jitz het men undereinisch a de Cherze längi Uschligplämple gseh, und alli Bott isch eis mit der Abbräche ga d’ Däche schnüze.
Da het me du chönne gseh, was es wärt isch, wenn Eis glehrt het der Erger schlücken ohni z’ chähre. I 111 däm Punkt isch di stilli Frou Landvögti Allnen über gsi, vorewäg denen hommes und femmes d’esprit. Si, wo am meischte Grund zu Töubi über ihre Ma gha hätti, isch jitz wieder a ds Spinett gsässen und het afah singe. E gueti Halbstund het si däwäg der Luun vo der Gsellscheft über Wasser möge bhalte. Aber ds Schiff het halt doch grunne. Und will si gmerkt hei, daß di ganzi Gschicht doch bald im Längizytisee undergeit, het sech du öpper anders zuechegmacht, für d’ Landvögti abz’löse. Es paar Löuf uf und nider sy di Finger — es sy jitz wältschi gsi — über ds Spinettli zäberlet, und du isch undereinisch e Hopser druus worde, und d’ Ougsdechle hei wieder Hebi übercho, und dernah isch es ne-n-i d’ Füeß gfahre. D’ Maréchale de Chateauvieux het mit ihrne Zehjeli gwunke, und der Xandi het begriffe. Und wenn ers o bi Wytem nid chönne het wie der Herr Houptme von Erlach, so isch es doch für dä Ougeblick guet gnue gsi. Di Andere hei sech du o zuechegla. Und will me zum Tanze ds Muul nid bruucht, hei sogar d’ Bärner und d’ Waadtländer enandere fridlech i d’ Finger gnoh.
So isch es du no rächt luschtig gange, bis me zum Klavierspile nümme heiter gnue gseh het.
Es isch scho gäge de sibne gange, wo der Herr Landvogt i sym Bett erwachet isch. Di hälli Sunne het ynegschine, und es het ne dunkt, me heigi a sy Türe gchlopfet. — Ja, richtig, no einisch. 112 «Qu’est-ce qu’il y a?» rüeft er.
Da steckt sy Bediente der Chopf ynen und fragt: «Der Herr Landvogt weiß nid öppe, wo der Saalschlüssel isch?»
«Comment Saalschlüssel? Qu’est-ce que ça me regarde?...» Da schießt dem Herr vo Boschtetten e Gedanke düre Chopf. «Sapristi!» seit er und isch mit eim Satz zum Bett us. Er schlüüft i sy grüen und gäl bluemete Schlafrock und d’ Pantoffle, suecht i de Täsche vom Chleid, wo-n-er nächti het annegha und findt richtig dert der Saalschlüssel. Grad, wie-n-er gsi isch, mit der große wyte Chappen uf den uncoiffierte Haare, rönnt er dem Bediente vora d’ Stägen ab zum Saal und riglet uf.
Es Ougeblickli isch er i Versuechung gstande, sech grad wieder i sy Schlafstube z’ verzieh; aber sy Gwunder het ne gmacht der Momänt z’ verpasse. So het richtig der Saal vom Schloß z’ Nyon no nie usgseh gha. — Schier wie-n-es Schlachtfäld. I de wunderlechschte Positure sy d’ Herren um ds Kamin ume gsässen oder gläge, mit de Füeß gäge ds erlöschene Füür, die einten am Boden usgstreckt, mit dem Chopf uf mene Schämeli oder sünscht öppisem. Di andere hei d’ Armen uf ne-n-umgleite Stuehl und der Chopf uf d’ Arme gleit gha. Einen isch uf mene Stuehl gsässen und het der Chopf a d’ Wand glähnt, und der Chlynscht isch der Längi nah ufem Tisch gläge, het der Chopf la hindenabe hangen und gschnarchlet wie-n-e 113 Sagi. D’ Froue sy uf de Ruehbett und i de Fauteuils gläge. Dür d’ Heiterlöcher vo de Felläde sy Sunnestrahle schreg ygfallen und hei hie uf nere verchuzete Herrefrisur, dert uf mene müedtanzete Damefueß öppis Glänzigs gsuecht. Und gschmöckt hets wie i nere Seifesiederei. D’ Däche vo de Cherze sy jeden i mene Glünggli vo Uschlig ertrunke gsi. Ei einzigi Figur isch i däm Halbdunkel ufrächt gstande, wie-n-e Geischt: D’ Frou Landvögti. Gseit het si nüt, aber i ihrem bleiche Gsicht isch e Triumph gsi, wo si mit nere graziöse Handbewegung ihrem Ma het chönne zeige, was er mit syr Zerstreutheit agrichtet heigi.
«Si j’avais songé que vous étiez encore là...» het er gseit. «Je suis rentré à minuit.» Aber länger isch er nid under der Türe blibe. Di Mumie hei sech afah strecken und dräje, und no bevor d’ Frou Landvögti ne Fellade ganz ufgschlage het, isch eint und anders ufgstande. Wo di Dame mit halb abegrütschte Coiffüren i Gang usecho sy, für ihri Schlafstube ga z’ suechen oder hei z’ schlyche, het me niene nüt meh gseh vom Herr Landvogt.
Der Xandi het e chly Toilette gmacht. Für no i ds Bett z’ lige, isch ihm der Morge z’ schön gsi. Er isch lieber ga dejeunieren und het de use welle, a See. Aber bim Dejeuniere het ne du der Landvogt no troffe. Däm isch es grad aständig gsi, will er gärn öppis vo Bärn ghört het. Der Xandi het ihm du müesse brichte, was si di Nacht im Salon alles agstellt 114 heige, und der Landvogt het sy hälli Freud gha dranne, jedefalls meh als a synen eigeten Erläbnisse vo der Nacht. Me het ne wäge nere Schlegerei ga Crassier grüeft gha.
Der Xandi het du gfragt, obs di Waadtländer geng im Bruuch heige so z’ ziggle. Ihn heigs gwunderet, daß si sogar vor den Ohre vom Landvogt öppis eso dörfe. Der Herr vo Boschtette, wo vo Chindsbeinen a so z’ säge nüt als wältsch gredt het, isch geng chly uf bösem Fueß gsi mit dem Bärndütsche. Aber will ers het müesse chönne, für im Große Rat z’ rede, het er gärn profitiert vo der Glägeheit und dem Xander afah ds Härz lääre.
«Di chlyne Lüt sy ganz z’fride,» het er gseit. «Es isch no gar nid lang, daß si da unde, vorem Schloß ’ei gsunge:
‹Ah que nous sommes bien ici!
Restons commes nous sommes.›
Aber les gros becs, d’ meneurs, ’ei gfrässe der Narr am Frankrych. Ihren Ideal isch ufem andere Syte vom Jura. Anstatt z’ mache wie di alte Schwyzer, wo sech ’ei frei gmacht sälber und jitze mit Rächt sy stolz vo ihrem Schwyzername, si ’ei Längizyt na révolution vo de Franzose. Aber das isch dumm. D’ Franzose ’ei ihre ’uus azündtet für e neue z’ boue. Und jitze di guete Lüt vom pays de Vaud meine, si müesse ihre ’üttli o azündte. Wär wird ne de es neus boue? Öppe di Charlatans und schlächte Ratgäber vo Paris?
115 Wenn e révolution soll diene zu öppis guets, si mueß cho vo inne use. Si mueß afah z’ mitts im eigene ’ärz. Alle gsunde développement sech macht vo innen use und nid vo usse yne. Vor allem andere es isch der Möntsch, wo mueß neu gebore, und neui Möntsche bilde neui Gsellschaft und e neue Volk. D’ révolution mueß afasse da, wo der Möntsch isch agwachsen a sym Land.
Aber, ganz under üs gseit, z’ Bärn me ’et nid begriffe, was isch nötig. Äbe die, wo sy agwachsen a mene Land, me mueß la mitregiere. Nume die ’ei der Sinn für z’ begryfe, was däda Bode bruucht.
Dir syd no jung. Dänket de dra, wenn einisch Dir chömet a ds Regier. Dir würdet mir rächt gä.»
Der Landvogt het sech i Yfer yne gredt und sy Gascht nid la zu Wort cho. Derzue hei di große schönen Ougen und di läbige, fyne Züg vom Herr vo Boschtette, wo-n-er geng het müesse betrachte, dem Xandi d’ Sach nid liecht gmacht. Erscht jitz, wo der Herr Landvogt ändlech e Schluck us syr Tasse nimmt, profitiert er hurti und seit:
«Zum Regiere chumen i doch nie. Aber me het mir grate Dienscht z’ näh i Frankrych.»
«Ah, c’est trop tard.»
«Alles seit, me wärdi z’ Bärn bald Offizier und Soldate nötig ha, und da han i dänkt...»
«Das isch sehr wahrschynlech. — Mais, c’est trop tard. — Besser wärs gsi, me ’ätti erzoge meh gueti, 116 gschydi Rats’erre und me ’ätti usgwytet ihres horizon. Isch ganz guet militärischi Erziehung, discipline, Lehre folge und Mache folge. Aber das alles isch politique vo ussen ynen und nid vo innen use. Ds Wäse vo Wahrheit und Natur isch Etwicklung vo innen use. Da isch di gsundi Chraft. Und wenn me die Chraft ’inderet, so wird si explosiv. Aber das isch no nid üse Gfahr. Viel gfährlicher isch, daß me isch nid gnue stark und entschlosse für abz’wyse d’révolution vo usse.»
«Äbe drum meint me, es sötti alles gscheh für ne tüechtigi Armee z’ bilde.»
«Scho rächt, gute Fründ, aber für z’ verteidige d’ intégrité vom Vatterland, me bruucht no andere Sachen als nume Pulver und Blei und Soldate.»
Wyter hei si du nid chönne politisiere. Der Sekretär isch mit mene Portefeuille cho, und der Herr Landvogt het gseit: «Je viens, je viens» und der Räschte vo sym Dejeunieren abegschlage.
Uf guet Glück isch der Xandi uszoge. Im undere Gang begägnet ihm d’ Frou Landvögti, wo no rächt übernächtig usgseh het. Er het se gfragt, öb si nid es paar Schritt mit ihm a di früschi Luft chämi.
«Aber, was dänket Dir?» het si gseit. «Vo was wettet dir alli läbe, wenn i jitz o no afieng schwärmen und blüemele?»
Der Xandi het begriffen und g’antwortet: «Vo schöne Diskurse.»
«Wüsset Dr, Herr Wagner,» het si no gseit, «mir 117 beide bruuchen is gar nid z’ geniere. Wenn mir no zu öppis währschafterem Appetit hei, so sy mir de hütt i gueter Gsellschaft. Nous aurons l’honneur de nous mettre à table avec Monsieur le maréchal de Chateauvieux», und derzue het si sech ganz hindere bogen und isch gravitätisch der Chuchitüre zuegstüüret.
Der Xander isch du allei dem See nah gstriche. Di Wort vom Landvogt hei-n-ihm gä z’ dänke. Scho uf der ganze Reis und du erscht rächt hie ischs ihm klar worde, daß me halt d’ Wält doch vo neren andere Syte chönni aluegen als daheim. Und wenn ihn o nid grad e Gluscht na Philosophie und Naturwüsseschaft acho isch, so het ihm di Gsellscheft da obe, im Schloß, halt doch Ydruck gmacht, und er het afah gspüre, daß me mit echly meh Wüsse villicht i Stand chämi, meh usz’richte. «Trop tard! C’est trop tard!» het er gseit, der Herr vo Boschtette. Aber für öppis guets z’ wellen isch es nie z’ spät. Wenn er das, was der Ruedi Effinger ihm gseit het und jitz das vom Landvogt vo Nyon zsämegrächnet und derzue überleit het, daß er ja no jung und gsund und läbesluschtig sygi, so isch es ihm ganz warm um ds Härz worde, und er het sech usgmalet, was eso ihreren es paar jungi tüechtigi Lüt no chönnte düresetze, wenn si sech ds Wort gäben und ghörig derhinder gienge. Fascht isch es ne-n-acho, grad wieder hei z’ reisen und es paar Fründe zsäme-z’trummle zu nere patriotische Gsellschaft. Aber der chly Finger het ihm gseit, er fiel z’ Bärn wie-n-e Fliegen 118 i Hunghafe. Nei, z’erscht het er no ne Bitz Wält welle gseh und öppis lehre.
Ob däm allem isch er wyter gloffe, als er eigetlech het welle, und es het ne dunkt, es sygi Zyt umz’chehre. Ufem Heiwäg gäge ds Stedtli sy-n-ihm geng no neui Gedanke düre Chopf gange. Es isch halt, wenn er ehrlech het welle sy, da no öppis gsi, wo ne, emel füre-n-Ougeblick, vo daheime furt tribe het. So wie-n-ihm di Haselmuus i ds Härz gschloffen isch, hets ne dunkt, er sygi’s sym Fründ, dem Hämi, schuldig, so lang vo Bärn furtz’blybe, bis dä wieder hei chömi. Villicht — villicht chönnt’ er se de bis dahi chly vergässe. Was het er nid alles vo charmante Froue gseh, scho numen uf der churze Reis!
Wo-n-er i Schloßhof chunt, isch dert näbe der Reisgutsche vo der Maréchale-n-e großmächtigi Carosse gstande mit mene Wagschyt vornen a der Diechsle, so daß me grad gseh het: Da wird vierspännig gutschiert. Jitz gilts, het er dänkt und isch sech d’ Cadenette neu ga binde, für der Excellänz sy Ufwartung z’ mache.
Der Herr Maréchal isch im große Saal gsässen und het de Froue der Hof gmacht. A däm het er sech o nid im Mindischte la störe, wo men ihm der Xandi vorgstellt het. Chuum agluegt het er ne. D’ Maréchale het ihm du la Schrybzüüg bringe, damit er ihrem junge Begleiter es Empfählungsschrybe machi. Jitz erscht het er du der Xandi afah bhöre, wär er eigetlech sygi und was er im Sinn heigi. Und du het er wieder 119 mit de Frouen afah dampe. Erscht, wo me zum Ässe grüeft worden isch, het er du no hurti di Recommandation gschribe. Derby het der Xandi das alte verwätterete Gsicht gstudiert, wo so viel Spure vo chriegerischen Abetüür und Stolz drinne gläge sy. — Und das isch jitz der Ma vo der übersühnige Maréchale, het er sech geng nume müesse säge. Der eltischt Chräbel uf däm graue Chopf, hets gheisse, sygi no-n-es Andänken a d’ Schlacht vo Fontenoy. Dämnah het er also scho ordlech i de Sächzge müesse sy. Und no geng im Dienscht! So z’ säge nütmeh isch an ihm gsi als der Geischt vo neren alte Chriegsgurglen und e schön gwachsne, aber ganz gstabelige Lyb. — Di lybhaftigi Chünigstreui.
Bald nam Ässe het sech das unglychlige Paar verabschidet. Dem Xander isch es ganz eige z’muet gsi, wo-n-er sech vo der Maréchale het müesse trenne. Er het nere doch mängi schöni Stund gha z’ verdanke, und wenn er scho uf ei Wäg gärn vo nere loscho isch, so hets ne-n-ufen andere doch wieder greut. Si isch scho i ihrem große Wage gsässen und het vo allne Syte no Komplimänt und gueti Wünsch uf d’ Reis ygheimset. Du hei si du wäger Troscht der Herr Maréchal-de-Camp — me cha nid anders säge — zue neren i d’ Gutsche büret. Er isch grüslech plaget gsi vo Gsüchti. Es wäri schier zum Lache gsi, wenn eim nid di touchanti Chünigstreui übernoh hätti. Di ganzi Gsellscheft het dem Wage no lang nachegluegt, 120 wo di vier Roß mit de züpfete Stilen und Chammhaar d’ Straß us trabet sy. Und niemer het es Wort gseit. Was wartet ne-n-ächt? het es jedes dänkt.
Der Landvogt isch der erscht gsi, wo ds Schwyge broche het. «Ils arriveront trop tard», het er für sich gseit. Und das trop tard het der Xandi gar nümmen us den Ohre bracht. Trop tard! Trop tard! — Was isch ne der Bourbonethron agange? — Aber bheit e junge Ma, wo ds Härz ufem rächte Fläcke het, wenn er weiß, daß es a menen Ort es Unglück wott gä. — Und sy nid es paar tuused bravi Schwyzer mit i der Gfahr gstande? Es het ihm kei Rueh meh gla, gäb wie si ne-n-yglade hei, no nes paar Tag daz’blybe. Z’morndrisch het o är la sattlen und isch über Gänf i sy Garnison greiset. 121
V.
Uf der Seine-Brügg zwüsche Neuilly und Courbevoie isch e jungen Offizier vo der Schwyzer-Garden ungeduldig hin und här gspaziert. E heiße Tag isch z’ Änd gange, und es het geng no nid welle chuele. D’ Luft isch voll Stoub gsi. Am liebschte wär der Hämi Saager — dä isch es gsi — dem Bort na bis i nes Gstrüpp und i ds Wasser. Aber er het a mene Regimäntskamerad Rendezvous gä gha, wo vo Paris här ga Rueil use sölle het. Drum het er nid vo der Brügg furt dörfe. No vor mene Jahr hätti me sech das chummlicher gmacht. Isch nid dert, bloß es paar Schritt wyter usse, ds Café du Grand Tulipier gsi? Dert hei si sech albe troffe, die vom Bataillon vo Rueil mit dene vo Courbevoie, und mängisch sy nere no vo de beiden andere Bataillon usecho, vo der Babylone-Casärne här. Da isch es de albe luschtig gange, und di schöne Wirtstöchtere vom Tulipier hei nid über Längizyti gha z’ chlage, ehnder öppen über ne bäremäßigi Caresse. Hei si se nid einisch alli dreien ufem Boum obe gha und se probiert abez’schüttle! Die Zyte sy vorby gsi. Zu de Schwyzer het sech der helvetisch Klub ynegschliche, und wo di brave Soldate sech di Verfüehrer vom Lyb gschaffet hei, was mit underschidleche Prüglete vor sech 122 gangen isch, het du der alt Oberscht d’Affry dene Herren Offizier gä z’ verstah, er gsächi’s lieber, wenn si einschtwyle nümme dert ychehrte.
Jitz isch du frylech d’ Versuechung grad no descht größer worde. Wo me sech früecher mit zwänzg anderen i d’ Gunscht vo de Wirtstöchtere het müesse teile, hätti me jitze d’ Chance gha allei Häneli im Chorb z’ sy. Und e guete Schluck Wy hätti men a däm toppen Ougschtaben o nid verachtet. Aber jitz isch es halt einisch verbotte gsi, und me het überhoupt schuderhaft müessen uf der Huet sy i dene Tage, für nid Händel z’ übercho.
So-n-en Offizier vo der Schwyzergarde het vo je här öppis gulte; aber sitdäm das Regimänt di einzigi zueverläßigi Truppe z’ Paris gsi isch, hei si erscht rächt der Chifel dörfe stelle. Früecher sy si vo übersühnige Hoftrabante no gärn über d’ Achslen agluegt worde, und mänge het sech mit dem Däge müessen Achtung verschaffe. Aber das het längschtes ufghört gha. Bi de Majeschtäte hei d’ Schwyzer grad alles gulte, und hütt het der alleri-vürnähmscht Gentilhomme ihri Fründschaft gwüßt z’ schetze. D’ Bastille mit ihrne chlafterdicke Muure het z’ Bode müesse; vo der läbige rote Muuren um ds Chünigshuus hingäge het me gwüßt, daß si no keis Spältli het. Der Haß frylech hei si o z’ gspüren übercho. Wie länger, descht dütlecher het me gmerkt, daß me der hertischte Prob etgägegeit. Ussert de Marseiller, wo vor nes paar Tagen agrückt sy, luter bluetrünschtigi Hallungge, het sech es greulechs Lumpepack 123 vo junge Nütnutzen i der Stadt umetribe, wo der Rekrutierung für d’ Armee ertrunne sy und sech im große Huufe besser hei chönne verstecken als ufem Land usse. Das alles het ufen Ougeblick passet, wo me der letscht Schwyzer het chönne z’ Bode machen und de der Hund abla nach Härzesluscht. Vo Guetmüetige sy d’ Franzose nid. Und so het o der letscht Schwyzersoldat gwüßt, um was daß es geit.
Über das alles het jitz o der Hämi Saager nachedänkt, wo-n-er uf sy Fründ gwartet het. Ganz eso liecht z’ schlücken isch di Sach nid gsi für ne junge Ma, wo ne schöni Zuekunft vor sech gha hätti. Na so churzer Dienschtzyt villicht ufem Schaffott z’ ändige! Aber der Corpsgeischt het se-n-alli feschtgha, so daß o der Weichhärzigscht numen eis vor sech gseh het: D’ Ehr. Entweder z’grund gah und für d’ Nachwält i nere Ruehmes-Aureole blyben oder der Kampf überstah und heicho als eine, däm e Chünig Dank schuldig isch. Wenn er sech das usgmalet het — und wele junge Möntsch gseht nid ehnder ds Bessere voruus? —, wie me ne-n-einisch daheim wärdi aschtuunen und bewundere, so ischs ihm ganz warm worden um ds Härz ume, grad juscht, wenn er a sys Brütli dänkt het. Und de — jawolle — de het er de o daheim es Rächt gha ufz’trätten und z’ säge, wodüre, daß es gah müessi.
Er isch i syne Gedanken im Lohn gsi, uf der Terrasse. A dä Abe het er müesse dänke, wo-n-er z’letschtmal mit dem Großunggle Herkules dert umenandere 124 gspaziert isch. Es isch ganz eso-n-en Abe gsi wie hütt. Grad dä Ougeblick isch d’ Sunnen im Wald vo St. Germain undergange. Der guldig Summerdunscht im breite flache Tal vo der Seine isch erlösche, und uf der Parisersyte hei di höchere Hüser und Türm no ufglüüchtet. Wie mängisch het er doch däm zuegluegt daheim, ohni sech öppis appartigs derzue z’ dänke — ussert äbe dersälb Abe, wo’s ihm eso gsi isch, er sygi am Änd zum letschtemal da. — O wie isch doch das albe schön gsi, wenn der Gurteschatte so chuel über ds Bälpmoos grunnen isch, geng wyter, geng wyter, bis i d’ Ou, bis ds Glitzere vo der Aaren ergangen isch. Und de sy de albe d’ Börter änenache no lang im Sunneschyn gläge, so wie jitze da d’ Schanzen und d’ Türm vo Paris, und Fänschter hei ufblitzet — bsunders eis, dert z’ Märchligen äne. — Ja, was machts ächt jitze das guete Haselmüüsli? — Öppis anders frylech het hie o no gfählt: d’ Bärge — o d’ Bärge, wo geng no so lang über ds verschüttete Land wäg am bleiche Himmel glüüchtet hei, so fescht und sicher und rüejig. Was jitz hie no Sunne gha het, isch ja alles nümmen uf feschte Füeße gstande. — Wär weiß — wär weiß wie bald fallt das alles über üs zsäme! Und kei Möntsch weiß meh, daß under der Stoubwulke so mängs schöns rots Ehrechleid erlösche, so mängs bravs Schwyzerhärz erstickt isch. Aber einewäg: Vive le roi!
Villicht isch de ds Letschte, was no ufem Schutt glänzt, e Träne vom Haselmüüsli...
125 Uf eismal isch der Junker Abraham us syne Wulke gfallen und wie-n-en agrüefti Schildwacht blybe stah. Es sy doch i eim furt Lüt über d’ Brügg cho, er het nid ume gluegt derwäge. Aber da isch jitz Eine cho, dem Gangwärk nah gwüß e Schwyzer. Er het nid di beschti Gattig gha und isch dem Lütenant Saager grad bekannt vorcho. — Richtig, der «Mutti». — Motté het er eigetlech gheisse. Aber z’ Bärn het niemer anders von ihm gredt als vom «Mutti».
Der Hämi het scho vo wytem gspürt, daß er mit ihm wott abändle. Er het gwüßt, daß es eine vom helvetische Klub isch, und mit dene het me sech nid dörfen yla, das isch Parole gsi. Aber es isch halt doch e Schwyzer gsi, eine vo daheim. Öppis im Hämi het trotz allem hinderha, wo-n-er ihm het welle der Rügge chehre, und no isch er nid so ganz eis gsi mit sech, so het ne der Citoyen Motté scho am Ermel agrüehrt. Räß het er der Arm a sech zogen und mit böse Blicke gä z’ verstah: Ne Gardenoffizier rüehrt me nid a! — Er hätti sy Landsma ganz sicher abgschüsselet, wenn dä nid grad sy Gwunder gweckt hätti mit dem Name vo däm Kamerad, uf dä-n-er jitz scho meh als ne Stund gwartet het.
«Hütt hätti’s dem Lütenant Forestier chönne fähle», het der Herr Motté gseit.
Der Hämi het keis Wort vo sech gä; aber sy Blick het dem Landsma der Gwunder verrate.
«Im Tuileries-Garte, hä? — Ah, Dir wüsset no 126 gar nüt dervo? — Ja nu, es wird de scho no z’ rede gä. Vous verrez.»
Der Lütenant Saager isch wyter gange, wie wenn er allei wäri, het aber uf alli Syte gluegt, öb nid öpper umewäg sygi, wo’s nid dörfti gseh, daß er da mit eim vo dene verpönte Kärlisse gangi. Aber wie weniger er derglyche ta het, daß ne dä öppis agangi, descht meh het er uf ne-n-yne gheltet und bradlet.
«Es isch villicht guet gmeint gsi und galant,» fahrt er furt, «aber chly unüberleit. Und di höche Herrschafte verdiene gar nid so viel dévouement, am allerwenigschte vo üs Schwyzer.»
Jitz het der Hämi sy Schritt verdopplet, für vo sym Begleiter losz’cho. Aber dä isch ihm wie sy Schatten aghanget und mitgloffe. Vo der Brügg het der Hämi nid furt welle wäge sym Rendez-vous. Juscht äbe dä Forestier het er erwartet. Was het er jitz sölle?
«Was isch mit dem Forestier?» fragt er ändlech uwirsch und stellt sech breit vore Motté.
«E er isch mit anderen Offizier im Tuileries-Garte gsi, wo d’ Chünigin mit der Lamballe isch ga spaziere. — Di Herre sy ja geng umewäg, wenn öpper vo der große Menagerie zum Vorschyn chunt.»
Der Hämi Saager byßt sech uf d’ Läfzgen und bohret syni Fingernegel i d’ Handballe. Aber der Ander merkt nüt und schwätzt wyter: «Da sy halt es paar Citoyens cho und hei vergässe, daß si na der alte Mode hätte sölle di Dame chapeau-bas la vorbygah.» (Daß 127 si der Chünigin uflätigi Wort nachebrüelet hei, het natürlech der Monsieur Motté für sich bhalte.) «Das het du der Herr Forestier und syni Kamerade närvös gmacht und si hei profitiert, für vor den Ouge vo der Chünigin eini vo ihrne berüehmte Heldetate ga z’ vollbringe. Si sy uf di paar Citoyens los, hei ne d’ Hüet abem Chopf grissen und um d’ Ohre gschlage.»
«Schad für was dernäbe gangen isch,» seit der Hämi, geng mit dem Blick am Motté vorby.
«Hm, schad!» seit dä. «Dir wärdet de bald gnue merke, für was es schad isch. — Schad isch es für alles das dévouement. Das söttet dir spare für daheim, für d’ Schwyz. Dir würdet gseh. Es choschtet de no Schwyzerbluet und für was? Für ne verloreni Sach, wo’s gar nümme wärt isch, daß me sech derfür wehrt.» Der Citoyen Motté merkt nid, wie’s dem Landsma i allne Fasere zuckt, und bradlet wyter: «Schad! Schad! Eifach schad für so viel militärischi Tuged. Und erscht rächt um jedes Tröpfli Schwyzerbluet, wo für di Bagage...»
Tätsch! Der Citoyen Motté het undereinisch ds Gfüehl gha, er heigi zwänzg Nase, wo sünsch numen eini gsi isch, und wenn er no im Stand gsi wär, öppis z’ dänke, so wärs jitz am Platz gsi z’ studiere, öb sys eigete, edle Schwyzerbluet für ne grächti Sach us syr verchnütschete Nase rünni. Aber da isch nüt meh gsi vo Dänke, vowäge, was der Nase no gmanglet het, hei juscht d’ Ohre no übercho, und wo-n-er sech bückt, für 128 der Huet ufz’läse, het der Lütenant Saager syni staubige Schuehsolen a mene helvetische Sitzläder abgwüscht.
Sowyt wär du alles a sym Platz gsi. Aber e roti Schwyzermontur und dernäben e Citoyen am Bode — im Stoub! — Da het me gar nid bruucht Mordio z’ brüele. Wie usem Bode gschosse, isch undereinisch e Kuppele Lüt z’ ringsetum gstande und nid vo de heimeligschte. En Ougeblick no isch der Lütenant rüejig und ufrächt dagstanden und het gluegt, was der Motté im Sinn heigi. Du het er syni Blicken uf das Gständ grichtet, öb sech ächt eine nächer zueche troui. No het er chuum Zyt gfunde, der eint oder ander z’ underscheide — ’s het halt jitz o scho afah fyschtere —, da flügt scho der erscht Stei vo hinde vüren an ihm vorby i Fluß, nid z’ rede vo de Schimpfwörter, wo so dick ufenandere cho sy, daß er chuum eis het chönne verstah. Er het sy ganzi militärischi Contenance zsämegnoh und probiert, ab der Brügg z’ cho. Aber chuum het er den einte der Rügge gchehrt gha, so het er allerhand druffe z’ gspüren übercho. Obs Steine gsi sy oder Chnüttle, het er nid Zyt gha z’ überlege. Es paar Schritt wyt isch er gange, linggs ds Brüggegländer, rächts und hinder sech der wüetig Huufe, und alli Bott isch ihm o vo vornen e Fuuscht vor ds Gsicht cho. Er het scho gseh: so chumen i nümme wyt, und zieht vo Läder. — Sst het der Frächscht e Hieb übere Schädel und blitzgschwind der Nächscht, wo-n-ihm im Wäg steit, o no. Beidi hei ufbrüelet, und es paar 129 Sekunde het der Huufe gstocket. Dadruuf het der Hämi grächnet und es paar Sprüng ta, für usem Gchütt use z’ cho. Du het er sech i Parade gstellt, bis der ganz Huufe mit mene wahre Roubtiergebrüel uf ne losbricht. Ne Bitz wyt no het er sech hindertsi zrückzoge, und wo-n-er merkt, daß si ne wieder wei umzingle, isch er, ohni umez’luege, uf und dervo. Bis zur Casärne vo Courbevoie het er nid möge gcho, das het er grad gmerkt. Drum isch er i ds Cabaret du Grand Tulipier gsprunge. Er het nid bruucht z’ erkläre, warum er so atelos derhär chömi. Chuum het er d’ Türe hinder sech zuegschlagen und verriglet gha, isch e Lärme vorem Huus losbroche, wie wenn es ganzes Narrehuus ertrunne wär, und zu den offene Fänschter yne sy d’ Steine hampfeleswys cho z’ flüge. D’ Schybe hei gchlingelet und d’ Gleser und Fläsche. Di paar Gescht, wo da gschöppelet hei, sy chrydewyß i di hinderschten Egge gsprunge, und währed si vo usse mit de vertromete Gartebänk gäge d’ Huustüre bolet hei, isch eini vo de schöne Wirtstöchteren am Buffet vor Angscht und Schräcke grad ume Verstand cho. Wie-n-es Uvernünftigs het si brüelet und sech a Hämi gchlammeret, so daß er sech schier nid het chönne losmache. Es het bös usgseh. Jeden Ougeblick het d’ Türe chönne nahgä, und de wär alles verlore gsi.
Zum Glück het der Wirt grad begriffe, was los isch, wo-n-er di roti Uniform het gseh cho ynez’schieße, und isch hindenuse zur Casärne gsprunge.
130 Ufem Allerüsserschten isch es gsi, wo men ändlech dusse d’ Tamboure het ghört Sturmschritt schla. No einisch het ds Brüel zuegnoh, aber der Steihagel het nahgla, und na nes paar Minute het sech der Lärme vom Huus ewäg verzoge.
Der Lütenant Saager isch mit dem Wacht-Peloton i d’ Casärne zrück. Im Garte vom Grand Tulipier isch alles verschlagen und vertramplet gsi. Uf der Gaß usse het me nümme viel gmerkt. E Sabot und e Huet sy no dagläge, und under Türen und Fänschter hei d’ Commères vo Courbevoie öppis gha z’ brichte.
Erscht i der Casärne het der Hämi z’ grächtem afah gspüre, daß er mit Steinen und Chnüttlen isch traktiert worde. A der Uniform het er es paar wüeschti Felläde gha. Aber das alles wär’ ihm no glych gsi. Viel unagnähmer isch ihm uf d’ Seel gfalle, daß er jitz de müessi Red und Antwort stah über das Abetüür. Di jüngere Kamerade hei guet gha z’ säge: «Du hättisch di halt nid sölle mit däm Fötzel yla.» Er het wohl gwüßt, daß a sym Platz keim öppis gschyders z’ Sinn cho wäri. Eine het gmeint: «Wenn d’ ne no grad chalt gmacht hättisch! Aber nume so für ne Chlopfeten isch es sech de doch nid derwärt ds Avancement uf ds Spil z’ setze.»
Es het e bösi Nacht gä. Syni Büülen und Schnatte hei der Hämi trotz aller Gnietigi und Müedigkeit nid la zum Schlaf cho. Und da het er du Zyt gnue gha über di böse Folge nachez’dänke. — «Ach, wenn i nume 131 tot ufem Platz blibe wäri!» het er sech geng wieder gseit. «Alles wird me mir vergä, nume nid, daß i läbig dervo cho bi.» Ja, wenn er Zyt gha hätti zum Überlege, de wärs kei Chunscht gsi, ds Rächte z’ träffe. Na allem, was er bis jitzen im Offizierscorps het z’ ghören übercho, het er sech ganz gnau chönne zwäglege, wie di Vorgsetzten über ihn wärden urteile. «Er isch halt no z’ weni lang Soldat,» wärde si säge, «sünsch hätt’ ers im Handglänk gha, was sech ghört.» Gäge das het er nüt gwüßt az’bringe. Er isch halt no jung und unerfahre gsi, no z’ viel guete Mutz und z’ wenig Soldat na der alte Mode. Und de doch wieder z’ hitzig, für öppis chönnen uf sech la z’ sitze. Ei einzige Troscht isch ihm blibe: Scho z’ morndrisch hets wieder chönne Glägeheit gä z’ zeige, daß ihm sy Soldatenehr meh gälti als ds Läbe. 132
VI.
«Es ghört aber niemer nüt,» het di alti Frou Roggli im Chälleracher gschmählt. Si isch um ds Hüsi umegsprungen und het ihres Meitschi gsuecht.
«Was isch o?» tönts ändlech usem Ställi füre, wo ds Trineli grad dranne gsi isch es Chälbli z’ tränke.
«Bisch aber a dym Titti?» het d’ Muetter gspottet. «Enangerenah zum Fahr ahe! Es steit scho lang Eine dänen und brület si d’ Seel usem Lyb für ubere. U eh weder nid isch es der Herr vo dobe.»
«Eh was wett jitz dä um die Zyt dert äne z’ tüe ha! Er chunt ja ds ganz Jahr nie dertdüre hei.»
«Gang jitz! Chasch de nache studiere, wär u warum.»
«Isch jitz niemer davornen im Halehüsli, wo hätti chönne fahre?» Währeddäm es das seit, wüscht ds Trineli d’ Händ am Fürtech ab und springt, was gisch, was hesch, ufem schmale schlüferige Wägli ds Bort ab gäge ds Fahr. D’ Muetter luegt ihm nachen und dütet mit dem Arm däm Herr, wo änet der Aaren ungeduldig ufem Däntsch steit, es chömi öpper. Es het gschüttet, was abe möge het, wie scho der ganz Tag und geschter und vorgeschter. Und drum isch es scho 133 so früech fyschter gsi, so daß di beschten Ouge nid im Stand gsi wäre, öpper am äneren Ufer z’ erchenne. Jitz erscht, wo si d’ Chetti am Fahrschiff het ghöre raffle, isch der Muetter Roggli z’ Sinn cho, daß es eigetlech hütt e kei Gspaß sygi, z’ fahre. D’ Aaren isch schuderhaft höch gangen und het wüescht ta wie nid mängisch im Jahr. Da het me müesse luege, was öppe derdürab chunt. So-n-e Tanne hätti de das alte Schiffli übel trischaagget.
«Eh wie geit das jitz emel o ne Lengi!» seit di alti Frou. «Weder äbe, richtig! Es mueß schöpfe. Ds Schiff isch däich o halbvoll vom Räge.» Ohni sech wyter z’ bsinne, nimmt si i der Chuchi ds groß Gätzi und springt o ds Bort ab, für der Tochter ga z’ hälfe, wo bis schier a d’ Wade barfueß im Wasser gstanden isch und zu aller Rägenessi no gschwitzt het wie-n-en Ankebättler.
Wo si ändlech ds Allergröbschte dusse gha hei, macht ds Trineli der Weidlig los. «Du muesch d’ Chetti äiwäg umelege,» wott ihns d’ Muetter brichte.
«La mi nume mache. I weiß scho wie,» seit ds Trineli und reiset der Spitz i Zug yne. — Potz, wie het das gschuumet und d’ Chetti gstreckt! Aber ds Meitschi het sech nid gförchtet. Mit Stächvogelblicke hets gluegt, was öppen ufem Wasser derhär chömi, und ds Rueder ygstemmt, daß ds Schiff gfahren isch, wie gschosse. Erscht wo-n-es däne mit dem Spitz hert a der Brügi gsi isch, hets ufgluegt, wär eigetlech da 134 warti. ’s isch richtig der Herr Heimlecher gsi. Imene graue Pelerinemantel isch er da ufem Sporre gstande, und ds Wasser isch ihm nume so bachwys vom Huet übere Mantel gloffe. Aber trotzdäm hätt’ er sech o jitze nüt vergä. Wie-n-e Bildsüüle het er am Wehr gwartet, bis ds Trineli usem Schiff gsprungen isch und der Spitz mit der Chetti hert zuechezoge gha het. Du het er sech a mene Büscheli Wyderuete gha und isch ygstige.
«Hockit ab, Herr Heimlecher,» het ds Fährmeitschi mit allem Reschpäkt gseit, «es chönnt Ech süsch de no fähle.» Der Ratsherr isch abgsässe, und so wenig, wie bim Ystyge, het er uf der Fahrt oder bim Usstyge nes Wort verlore. E Momänt isch er ufem Däntsch hienache no blybe stah und het ds Trineli agluegt, wie wenn er sech überleiti, ob er ihm öppis welli säge. Aber du het er nume gseit: «Dankheiget» und isch a dene beide Froue vorby ds Bort uf.
Wo si wieder zum Hüsi ufecho sy und ihri nasse Chleider i Chemischoß ghänkt hei, seit ds Trineli: «Er het öppis gha, der Herr.»
«Ja,» seit d’ Muetter, «u allwäg nüt guets. — Scho daß er bi settigem Wätter über ds Selhofemoos chunt. I ma mi gar nid bsinne, daß i ne hätti gseh übere fahre.»
Es het z’ Vollem gfyschteret gha, und di beide Froue sy schwygsam vorem Füüröfeli gsässe — no lang, lang. Und dusse het der Räge gruuschet.
135 «Was hesch?» fragt ändlech d’ Muetter. Es het se dunkt, si ghöri ihri Tochter schnüpfe.
«O Muetter, Muetter,» seit ds Trineli. «Es isch mer eso schwär. — Ischt ächt öppis nid guets? Jitz ha-n-i Ruedin scho drümal gseh hie am Wasser.»
«Eh säg doch nid öppis eso.»
«Wohl, wohl, u so dütlech. — We’s ihm nume nüt gä het!»
Dobe, im Herrehuus hei o zwo Froue dem Räge zueglost. Si hei ihri fyni Handarbeit abgleit gha, will me nüt meh gseh het. Hinde, näbem Äßtisch, wo scho lang isch deckt gsi, het der Theechessel uf der Servante vor Längizyti gsühnet.
«Jitz chunnt er,» seit ds Madeleine und steit uf. Me ghört vor der Huustür uf der Gartesyte nes paar schwäri Schritten und es Abchraue vo Schueh ufem Schoryse. Verwunderet hei di beide Frauen enanderen agluegt, bevor si i Huusgang use sy.
«I bitte di, wo chunsch du här, bi däm Wätter? — Doch nid über Chräilige?» fragt d’ Tante Rosine.
«Nei,» antwortet der Ratsherr und schüttlet sy tropfednasse Huet, «aber vo Chäsertz.»
«Über d’ Aare? — Um ds Himmels wille, was isch jitz di acho?»
Was di beiden Alte wyter zsäme gredt hei, het ds Madeleine nid verstande. Si sy d’ Stägen uf, und äs isch i d’ Äßstube ga Liecht mache. Bald druuf het es überobe ne Türe ghöre gah, und us de gleitige Schritte 136 vo der Tante het es chönnen errate, daß si dem Unggle trocheni Chleider zuechetreit. — «Also z’ Chäsertz isch er gsi,» so het es sech überleit, währeddäm es ufem Chuchitisch mit mene Spahn usem Öfeli d’ Bougies uf de silberige Trombe-Cherzestöck azündtet het. «Da mueß scho öppis Bsunders los sy. Afange geit er scho sünsch ungärn dertuse, gschwyge de bi settigem Wätter.»
I jeder Hand e Lüüchter und d’ Ouge voll Gwunder, begägnets unden a der Stäge der Tante. Da het es sech nid mögen ebha z’ frage, was es gä heigi.
«Lisetti,» befiehlt d’ Frou Ryhiner dem Chammermeitli, wo juscht der Jumpfer Madeleine d’ Äßstubetür uftuet, «machet im Sääli nes Kaminfüürli, numen es chlys, daß der Herr Heimlecher sech nam Zabetrinke cha d’ Füeß werme.»
Bscheid het ds Madeleine keinen übercho, und wenn d’ Tante Rosinen uf ne-n-erschti Frag nid Antwort gä het, so isch dermit o gseit gsi, daß wyters Frage nüt abtreiti.
Bald druuf sy si alli drü am Zabe gsässe. Der Unggle Gabriel het eint und anders gfragt über Huus und Garte, Lächehuus und Dienschte, wie-n-ers geng im Bruuch gha het. D’ Tante het ihm Bscheid gä, und ds Madeleine het o brichtet, was es gwüßt het. Aber wo du der Chehr a si zwöi cho wär, z’frage, was es z’ Bärn neus gäbi, isch ds Brünneli undereinisch abgstellt gsi. Keis Wort meh isch lut worde, und es het o nid besseret, wo me nachhär am Kaminfüür gsässen 137 isch. Grad amüsant het ds Madeleine die Unterhaltung nid gfunde. Es isch, wie me so seit, zum Ersticke dicki Luft gsi. Und derzue het gäge sy Gwohnheit der Unggle hütt keinisch welle Fyrabe mache. Ändlech het er Frou und Tochter i ds Bett gschickt und der Tante Rosinen uf ihri Frag, was är de no vor heigi, g’antwortet: «I chönnt ja doch nid schlafe.»
Z’ morndrisch sy d’ Schyben agloffe gsi. Me het i de Stuben inne gspürt, daß es ordlech gchuelet het. Aber derfür isch der Himmel z’ plätzewys blau gsi, und e Sunneblick het di roti Granetbluescht vorem Huus mache z’ zündte. Es het ein a allne Haaren usezoge, a di früschi Luft.
Aber der Unggle Gabriel isch nid zum Vorschyn cho. «Pärse,» het d’ Tante Rosine gschmählt, «das het me sech doch a de Finger chönnen abzelle. E Ma i sym Alter sötti äbe dra dänke, daß er nümmen alles ma erlyde. Es git es wüeschts Flußfieber, und mer wei Gott danke, wenns bi däm blybt. — Öppis dumms eso ga az’stelle!»
Es isch aber nid derby blibe. Dem Unggle sy Bräschte het sech nidsig gschlagen und isch im Bruschtfäll blybe sitze.
Anderimal, wenn dem Herr Heimlecher öppis gfählt het, sy’s für ds Madeleine nidemal di leidischte Zyte gsi. Da het’s ihm de albe chönne ga däsele, het ihm öppe Blueme bracht und es dankbars Ghör gfunde für alles, was es a Neuigkeite gwüßt het, vo de Fisch i 138 der Gieße bis zum Schnapser am Waldsoum. Aber dasmal isch nüt gsi az’fah mit ihm. So truurig, so truurig het er geng drygluegt und so gar nüt möge rede. Und de isch no öppis gsi. Ds Madeleine isch jitz meh ghüetet worden als je früecher. Nid nume het es niene hi dörfe, weder ga Chräilige, no ga Allmedinge. Sogar ds Lächehuus und der Chälleracher, ds Burehuus am Hübeli und ds Gärtnerhüsi het ihm d’ Tante verbotte. Grad wie wenn z’ ringsetum d’ Pescht regierti, isch es ghüetet worde. Isch der Dokter cho oder sünscht öpper us der Stadt, so het me ds Madeleine öppehi gschickt, wo-n-es niemerem het chönne begägne. Das isch de no ds Dümmschte gsi. Im innerschte Chämmerli vo sym früsche gsunde Meitschi-Härz het es afange mängisch dänkt: jitz laufen i de druus.
Ändlech, na acht totlängwylige Tage, isch du afange d’ Frou Therese Willading überecho, fürs e chly cho z’ goume. Aber si het neuen o ta, wie wenn si ds Züngli verlore hätti, si wo sünsch gschwätzt het wie-n-en Ägerschte. Und ds Madeleine het wohl gmerkt gha, daß d’ Tante Rosinen ihri Fründin näbedsi gnoh het, bevor si mit ihm isch zsämegla worde. Item. Da sy si du ändlech wieder einisch binenandere ghöcklet am Bort vornen und hei d’ Herbschtmonetsunne gchüschtet. Ds Madeleine het ufg’atmet, wie scho lang nümme, und isch schier übermüetig worde. «Tante Therese,» seit es undereinisch, «wei mer öppe zsämen i d’ Giessen abe? I möcht’ Euch gärn einisch uf Söublatere gseh schwümme.» 139 Jitz het doch du d’ Tante wieder chönne lache, und das het ds Madeleine nume welle. Mit de Söublateren isch es ihm ja nid ärnscht gsi. E zytlang no isch d’ Frou Willading luschtig blibe. Ganz vo sälber het si ob allem Arbeiten afah waggele vor halbverdrücktem Lache. De het si de d’ Haselmuus im Verschleickten agluegt und de wieder e Süüfzer us ihrer breite Bruscht la flieh und de wieder i ds Lääre gstuunet. Und undereinisch schüttlet si so ganz eige der Chopf und suecht der Naselumpen und wüscht sech d’ Ougen us.
Si het gmerkt, daß ds Madeleine se gwunderig aluegt. Da seit si hurti: «Frag mi nid, Madeleine. — Ach, i bin es Dumms.» Und vo denn ewäg het si kei Ton meh vo sech gä. Bald druuf isch si wieder gäge hei zue.
Und wieder sy di Tage verstriche, eine längwyliger als der ander. Ds Madeleine het viel z’ viel Zyt gha zum Nachedänke. Es isch ihm du undereinisch z’ Sinn cho, es syg doch kurios, daß jitz, währed der ganze Zyt, wo me doch nid wüssi, wie syni Tage z’totz’schla, no niemer ihns gheisse heigi, dem Hämi schrybe. Zum Glück! het e Stimm i sym Härz gseit — und doch — isch ächt da öppis nid i der Ornig? — Daß vor vierzäh Tage der Unggle-n-über Chäsertz heicho isch...!
Das het jitze dem Madeleine nümme Rueh gla. Der Gwunder het ihns fascht z’ hinderfür gmacht. Mit der Absicht, öppis us der Frou Willading ga usez’hääggle, het es gfragt, öb es nid ga Allmedinge dörfi. 140 D’ Tante Rosine, wo afangen o nümme gwüßt het, wie sech derdürzieh, hets erloubt und ds Madeleine bis a d’ Thunstraß ufe begleitet.
Usgrichtet hets aber nüt. D’ Frou Willading isch über Land gsi, und ds Madeleine het mit sym Gwunder wieder hei chönne. Aber jitz isch es einisch ertrunne gsi. Z’erscht isch ihm das nidemal z’ Sinn cho; aber so obem Heigah fallt ihm du doch y, eigetlech chönnti’s jitz us, wo-n-es wetti. Und no bevor es es neus Zil gwüßt het, gsehts bi der großen Eichen am Chrummholz e Herr cho.
Aha, der Dokter! Ohni sech lang z’ bsinne, isch ds Madeleine grediuus, überen abgmäihte Chornacher und grad am Waldegge, wo der Wäg gäge ds Herrehuus abschwänkt, dem alt-vertroute Chummerz’hülf vor d’ Füeß gloffe.
«Aha, soso! Särviteur, Jumpfer Herbort. Gseht men Euch o einisch? — Wie geits hütt dem Herr Heimlecher?»
«Merci, Herr Doktor, i gloube, d’ Nacht isch nid schlächt gsi; aber rüehme wott er neue geng no nid.»
«Ja der Wätter doch o. I gloube’s wohl. Es isch, weiß Gott, nüt z’ rüehme.»
Jitz luegt ds Madeleine der Dokter ganz erschrocken a: «Ja, meinet Dr, es sygi gfährlech?»
«Ah nid das!» antwortet er. «Nid wägen Euem Unggle. Dä isch übere Bärg übere. Nei — aber dänket» — der Dokter blybt stah — «aber dänket: Jitz isch der 141 Räschten o no ermordet. Dä Morge het me’s i ds Rathuus brichtet.»
Ds Madeleine het chuum fürebracht: «Wär? Wo?» Der Aten isch ihm bstoche.
«Herrje,» seit der Dokter, «hätt’ ig Ech ächt nüt sölle säge? — Dir heit doch nid öppe ne Brueder derby oder sünscht öpper verwandts?»
«Bi was?» — Dem Madeleine wei schier d’ Ougen usem Chopf, und der Dokter meint, es chönnt ihm de no schlächt wärde. Er leit ihm der Arm um d’ Taille-n-und wott bhänd mit ihm gäge ds Huus zue. Aber ds Madeleine wehrt sech und seit: «Nei, nid i ds Huus! Nume dert zum Bank am Bosquet.»
Der Dokter het ds Madeleine meh treit als gfüehrt, zum Gwunderbänkli — ach Herrje —, wo-n-es so mängisch sy harmlose chlyne Gwunder gstillet het. Er hets gmacht z’ sitzen und gseit: «Verzieht, i hätt’ Ech nüt sölle verrate. I will jitz der Frou Heimlecher...»
«Nei,» schießt ds Madeleine uf. Mit beidne Hände het es sech a ds Dokters Arm agchlammeret und Ouge gmacht derzue, me hätti gar nid dänkt, daß di luschtige heiterbruune Stärne däwäg chönnte stäche. «Nei, i wotts nid. Si söll nüt dervo erfahre. Aber säget mir jitz einisch offen und ehrlech: was isch gscheh? Isch d’ Garde z’ Paris überfalle worde? I wotts wüsse. My Fiancé isch derby.»
«E nu, für d’ Wahrheit z’ säge: Ga Bärn isch brichtet worde, d’ Tuileries syge gstürmt worde, am 142 zächeten Ougschte, und der Pöbel heigi di ganzi Schwyzergarde nidergmacht. — Aber me weiß eigetlech no gar nüt Exakts. Und me seit de no gschwind, es syg alles umcho. Me mueß jitz abwarte...»
«Aber, was heit Dr de vori gseit, dert äne: jitz sygi der Räschten o no ermordet worde?»
«Ja, das het me dä Morge gseit; aber begryfet: alli chönne’s nid gsi sy. Sit dem Sturm uf d’ Tuileries sy ja uf kei Fall meh alli Ertrunnene binenandere gsi. Näme weiß me no keini ussert dem Houptme von Erlach.»
«Dä wo letschte Winter no hie gsi isch?»
«Prezis. Dä wo me no so bewunderet het mit der Frou Maréchale de Chateauvieux.»
«Und sünsch weiß me no vo keim?»
«Vo keim Bärner.»
«Gar nüt?»
«Me het wohl no Näme gnennt; aber das isch alles nume Gschwätz. — Wär isch Eue Fiancé, wenn i frage darf?»
«Der Hämi Saager.»
«Vo däm het niemer nüt gseit. Es isch also ganz guet müglech, daß er dervo cho isch.»
«Aber loset. Gloubet Dir, my Unggle wüssi meh als Dir?»
Der Doktor het nume d’ Achslen ufezogen und der Chopf uf d’ Syte gha.
143 «I mueß jitz zue-n-ihm,» seit er. «Es isch mer rächt fatal, daß ig Ech das verrate ha. Sicher het men Euch nüt gseit, für Ech nid unnötigi Angscht z’ mache. Wie Dir gseht, rächne jedefalls ds Herr Ryhiners o dermit, daß der Herr Saager no am Läbe sygi. Sünsch würd’ men Echs wohl gseit ha.»
«Dir tüet ne de aber nüt derglyche, daß ig öppis wüssi, gället, Herr Dokter.» Ds Madeleine isch ufgstanden und het dem Dokter d’ Hand gä.
«Särviteur, Jumpfer Herbort, und Parole d’honneur, i säge ne nüt. Aber versprächet mir o, daß Dr d’ Fäcke nid löit la hange. Es cha alles no viel besser usecho, als me jitz meint.»
Dermit het er no einisch sy Reveränz gmacht und isch dem Huus zue gange.
«Was gilts, es weiß öppis!» het sech am Abe vorem Yschlafe d’ Tante Rosine gseit. Der ganz Aben isch ds Madeleine neume nid gsi, wie sünsch. Meh gstuunet als g’arbeitet hets und mängisch ganz stober drygluegt. Vo Zyt zu Zyt het es sy Broderie uf d’ Schoß gleit und gmacht, wie wenn es öppis wetti fragen oder säge; aber jedesmal het es sech wieder anders bsunne, zum Fänschter us gluegt, wo doch d’ Felläde zue gsi sy, und mit dem Fingerhuet uf syni Zänd däggelet.
Ja, sowyt het d’ Tante ganz guet errate gha. Mängsmal isch dem Madeleine e Frag z’ vorderscht uf d’ Zunge cho. Und warum het es se geng wieder 144 verha? Früecher hätt’ es sech kei Zwang ata. Da hätti’s nid lugg gla, bis ds letschte Gheimnis usghüdelet dusse gsi wär. Aber jitz isch ds Madeleine Herbort nümme schnitzig gsi, sech la z’brichte, weler Gattig Sentiments und Mieneli am Platz syge. I syne Härzessache het es sech regimäntsfähig erklärt, und i däm Meitschitrotz het es du scho rächt schön glehrt uf ds Muul sitze. Das frylech hätt’ ihm nid jedes vo sym Alter nachegmacht, bsunders jitz nid, wo-n-ihm geng no i den Ohre tönt het: Jitz isch der Räschten o no ermordet. — Ermordet! — Ds Madeleine Herbort het absolut e kei Vorstellung vo Mord und Totschlag gha. Es het nume no nie ne Tote gseh, nie öppis vo Gwalttat mit eigeten Ougen erläbt. — Sturm uf d’ Tuileries. Sicher isch das öppis Furchtbars, öppis Gruusigs gsi. Sicher isch derby gschossen und gfochte worde, Bluet gflosse. Aber wie hätt’ es sech sölle ne Begriff mache vo settigem? Es isch blybe hangen a der Nachricht, daß vieli bravi Schwyzer derby umcho sygen und het sech ehrlech revoltiert dergäge. Der Hämi het es i syr schöne roten Uniform gseh, wie-n-er ds sältmal mit ihm da unde düre Garte gangen isch, so groß, schön und echly gauche aber gwüß brav und treu düryne. Und jitz! Wo isch er ächt jitze gsi? Het er sech ächt müesse schla? Er het ihns duuret. Wie mängisch het es sech doch unartig gägen ihn gstellt, offen und no meh heimlech. Nei, es wär’ ihm doch bitter leid, wenn es das nie meh chönnti an ihm guet mache.
145 Am andere Morge het es grad gmerkt: Lang halten i’s so nümmen us. I mueß mit öpperem dervo chönne rede. Aber sobald es d’ Tante Rosine vor Ouge gha het, isch es ihm doch gäge Strich gange ne Frag z’ tue. Und so isch es du wieder cho, wie scho ds letschtmal, wo-n-es ds Härz so voll gha het und niene keis Gilet zum dry Briegge. — Isch öppe di Sach ds Trineli nüt agange?
Bald nam Dejeunieren isch ds Madeleine etwütscht. Underwägs, dür ds Wäldli ab, het es sech no überleit, es well de mit däm arme Meitschi hübscheli mache, nid so ungschickt wie geschter der Dokter mit ihm.
Im Chälleracher isch niemer daheime gsi, und ds Madeleine het sech vergäbe Härzchlopfe gmacht gha. Es luegt hieumen und dertumen und weiß nid, was es wott. En alti Frou, wo am Bort i der glahrige Sunne Härdöpfel usmacht, merkts und fragt: «Suechit Dr öppe Rogglis?»
«Ja.»
«Si sy beedi uf Muri vüre; weder si chönne jitz jeden Ougeblick heicho.»
Uf das hi geit ds Madeleine langsam oben am stotzige Bort dem Waldsoum nah gäge Chräilige. Nid viel meh als hundert Schritt isch es gange, so chunt ds Trineli derhär mit nere schwäre Hutten ufem Rügge. Di chäche, bruunen Arme treit es ufem Gstältli gchrüzt und het sech stark voryne.
Dem Madeleine fallt grad e herte Zug um ds Muul 146 umen uf, wo ds Trineli sünsch nie gha het, und fascht erchlüpft isch es obem böse Blick vo syne schwarzen Ouge. Es dänkt, es heig öppis Ungrads mit der Muetter gha — scho will si nid mitenandere heicho sy —, und seit so fründlech wie nume müglech: «Guete Tag, Trineli.» Daß a ihm sälber andere Lüten öppis Ungwanets chönnti uffalle, da dra het ds Madeleine nid gsinnet. No schwerzer und stächiger wärde ds Trinelis Ouge, wo-n-es, ohni nume der Grueß umez’gä, seit: «Eh weder nid bringit Dir mer schlächte Bricht.»
«Jä weisch du scho öppis?»
Mit däm schlüüft ds Trineli us de Schlänggen und wirft di schwäri Hutten ab. «Isch er tot? — Gällit, er isch tot?» fragts mit stoberen Ouge. En Ougeblick drückts beidi Händ uf ds Härz und du nimmts der Soum vom Chittel uf, deckt sech ds Gsicht dermit und fallt näbe di usgläärti Hutten a ds Bort. «O Herr Jeses, Jeses, Jeses!» hets gschroue. «Si hi ne töt. — Myn Gott, myn Gott! Jitz isch alls us. Ui ui ui. Muetter, Muetter jitz isch alls us.»
Ds Madeleine steit chrydewyß da. Wär no öpper anders umewäg gsi, so hätt’ es sech o la gah. Aber jitz het es alli Chraft müesse zsämenäh. Was söll’s mache? Ratlos chneulets näbe ds Trineli, wo da am Bode ganz i sech zsämegfallen isch und am ganze Lyb zitteret und yzieht, wie wenns am Ersticke wär.
«Aber los jitz,» seit ds Madeleine und wott ds Trinelis Hand a sech zieh, «du weisch ja no gar nid..»
147 «Wohl wohl äbewohl weiß i’s.»
«Aber wär het dir de öppis gseit?»
«Niemer. — Es bruucht mers niemer z’ säge. I weiß es. I ha ne gseh. I weiß es. O Herr Jeses! — Ruedi, Ruedi, warum bisch nid ehnder umecho?»
Si hei beidi nid gmerkt, daß d’ Muetter Roggli nachecho isch und jitz ganz verschmejet uf dä Jammer abeluegt. Si waggelet mit dem Chifel: «Wa... was um der tuusig Gotts Wille hets jitz gä?»
Ds Trineli hüület nume no deschtmeh. «O Muetter, Muetter,» schreits, «der Ruedi!»
Ds Madeleine steit uf und faht afah Uskunft gä: «Es isch schlächte Bricht vo Paris cho; aber i säge grad dem Trineli, me wüssi ja eigetlech no nüt. Geschter no het mer der Herr Dokter gseit, si wüsse nidemal z’ Bärn sicher, wär derby gsi sygi und wäns troffe heigi.»
«Ja, was hets de o gä? — Si brichte neuis davorne, z’ Muri, o dervo. Aber i ha däicht, es sygi es Gstürm. S’ het ja da dimal o neuis gheissen u isch du gar nüt gsi. — Seh, Trini, häb uf. Mer wei da nid es Längs un es Breits uf der Gaß usse verfüehre. Chumm, häb chly an di!»
Di alti Frou het di usgläärte Sache wieder ypackt und d’ Hutten uf ds Wägbörtli gstellt. Ds Trineli isch dra zueche gsässen und i d’ Schlängge gschloffe. Aber es isch meh drinne ghanget als daß es se-n-uf d’ Achsle gschobe hätti. Es het geng no am ganze Lyb gschlotteret, wo-n-ihm di beiden andere zwägghulfe hei, 148 daß es wieder chönni ufstah. Jitz isch es grad gsi, wie wenn ihm di schwäri Lascht Chraft und Halt umegäb. Briegget hets frylech geng no; aber es isch tapfer vora gloffe, gschwinder als nötig. Ds Madeleine, wo sälber o geng het müesse d’ Tränen abwüsche, isch mit der Muetter Roggli hindedry gloffen und het probiert, nere z’ brichte, was z’ Paris gange sygi. Aber geng wieder het es gseit, me müessi jitz no nid ds Böschte gloube.
«Scho rächt,» het d’ Muetter Roggli ruuch und gradane gseit, «weder er isch äbe geng gar e verwägene gsi und settig stelle si de halt gärn z’ vorderischt vüre.»
Ds Trineli hets ghört und isch geng gschwinder gloffe. Wo si zum Huus zuechecho sy, isch es mit nes paar länge Schritte zum Bänkli näbe der Huustüre, het d’ Hutten abgstellt und gseit: «Wenn i nume grad ds Läben o däwäg vo mer gheje chönnt!» Es het der Chopf a Türpfoschte drückt und wieder afah jammere. Wenns numen i nes fyschters Loch ynechönnti, hets dänkt. Alles da z’ ringsetum, ds Huus, der Stall, der Garte, der Plätz, was isch das alles, wo si so ärschtig drum gsorget und gschaffet hei alli di Jahr, no gsi, wenn er nümme het sötten umecho! «Eh du myn Gott! Was hei si ächt mit ihm gmacht? Het er ächt no müesse lyde, dä arm Tropf? — Gwüß gwüß het er si no gwehrt bis z’letscht.» So hets i ds Türgreis ynegjammeret, wo di beiden andere nachecho sy.
Ds Madeleine het gspürt, daß jede Versuech vo Tröschte da übel am Platz wäri und villicht nume no 149 Giecht i das Weh brächti. Ganz hübscheli und gschlagen isch es wieder gäge sys Wäldli use gschliche, ohni eigetlech z’ wüsse, was es jitze well.
Es isch no nid am Bechli gsi, so ghörts d’ Muetter Roggli anenandere dem Trineli rüefe und das eso, daß es ihm dür March und Bei gschossen isch. En Ougeblick isch es sech sälber wie am Boden agwachse vorcho, und Tschuder über Tschuder isch ihm der Rüggen uf gfahre. Aber du isch es atelos zum Hüsi zrückgsprungen und gseht grad no, wo’s umen Egge chunt, di alti Frou ds Bort abspringe. Äs unbsinnet uf und nache. Im Wydegstrüpp unde het d’ Muetter Roggli ihres unglückleche Meitschi no mögen erwütsche, bevor es i ds Wasser isch, grad dert, wo vor Jahre ds Unglück gscheh isch. Ds Trineli het sech gwehrt gäge sy Muetter und isch ganz wie vo Sinne gsi. Ouge hets gmacht zum Fürchte. Aber di alti Frou het i ihrne dürren Arme no Chraft gha a mene Ma z’ trotz. Ds Madeleine het gar nid rächt zueche dörfe. I syr Todesangscht het es mit verzwyflete Blicke ds ganz Bort abgsuecht, ob niemer umewäg sygi, wo ne chönnti z’ Hülf cho. D’ Muetter het scho gar kei Ate meh gha für z’ rüefe, und so het ds Madeleine müesse di letschti Chraft zsämenäh derzue. Beidi hets dunkt, es gang en Ewigkeit, bis sech öpper zeigi. Aber ändlech sy du Lüt cho z’ springe, und ds Trineli isch erlahmet. Halbtot hei si’s uf ne Lischehuufe gschleipft. Nah-ti-nah isch du e ganzi Kuppele Lüt zsämegloffe, meh als der arme 150 Muetter lieb gsi isch, vowäge da het natürlech es jedes sy Gwunder mitbracht, und me het sech chönne dänke, wie jitz de di ganzi Gschicht vom Bärtschi Rüedel wieder wärdi ufläben und wie der Verdacht umen erwachi.
Währeddäm di Lüt du da d’ Händ verworfen und berate hei, was wyter gah sölli, isch ds Madeleine Herbort dervogschliche. Der Bärg uf hets welle, zu sym Plätzli am Bosquet. Aber es het nümme möge. Ohni nume rächt z’ wüsse, was es macht, schlycht es unde dem Bort nah bis i nes Huli hinderem höche Schilf a der Gießen und lat sech i ds usdorrete Gras falle. Nid imstand irged e Wäg dür ds Ghürsch vo syne Gedanke z’ finde, het es afah briegge, briegge, bis es vor Erschöpfung ygschlafen isch.
So hei si’s du na vielem Suechen und Rüefe gfunde. Us däm, was d’ Lüt im Chälleracher brichtet hei, isch nid viel gsi z’ mache. Nume das het men usebracht, daß ds Madeleine also doch öppis vo dene Pariser Ereignis erfahre heigi, wo men ihm mit so viel Müej und Sorgfalt het verschwige gha.
Ohni’s lang z’ plage, het me’s hei und i ds Bett bracht. Es het nüt welle rede, nüt g’ässe, nüt trunke. Und so isch nüt anders überblibe, als d’ Felläde hübscheli zuez’tue und ihns la z’ lige. Ygchlafen isch es du no baldeinisch, aber bim Vernachten isch es umen erwachet. Und jitz isch ihm eis um ds andere wieder z’ Sinn cho, under anderem emel o, was d’ Muetter Roggli ihm gseit het, wo-n-es mit nere hinderem Trineli 151 här cho isch. Si het ihns usgfragt, was es wüssi und du undereinisch gseit: «Jä und de der Herr Saager?» Und äs het nere g’antwortet, es wüssi so wenig von ihm, wie ds Trineli vom Bärtschi. Aber das Gsicht, wo di alti Frou uf das hi gmacht het! Dä hert, verwunderet Blick het es jitz, i der Fyschteri, wieder gseh, und es ganz unbeschryblechs Gfüehl vo Lääri und Weh über sich sälber isch ihns acho. Es het ihns duuret, daß di bösi Nachricht ihns nid herter nachenimmt, wenn es a dä Jammer vom Trineli dänkt het. Für da drüber ewäg z’ cho, het es probiert sech usz’male, wie’s dem Hämi übel chönnt ergange sy. Gärn hätt’ es dadrüber Tränen erzwängt und het doch ganz guet gwüßt, daß das Lug und Trug a sich sälber wär.
Wenn es über eis hätti chönne briegge, so wärs ds Fähle vo der Liebi gsi; aber weder das no der Schlaf syn ihm z’ Hülf cho, und di längi bösi Nacht het ihns furchtbar eländ gmacht. Yschlafen und nümmen erwache, das hätti’s jitz möge. O wie gruusam läng cha doch so-n-e Nacht wärde!
Ds Madeleine het sech schier afah förchte vorem Morge. Nume keini Lüt! Nume niemer, wo-n-ihns chäm cho tröschte! Es het wohl Verlange gha na mene vertroute Möntsch, aber nid na dene, wo hie um ihns ume gsi sy. Ob allem däm sech sperze gäge d’ Lüt chunt ihm du der Hälfer Müsli i Sinn. Ja, dä allefalls ließ es no la yneluege.
Am Morgen isch du richtig d’ Tante Rosine cho 152 probiere, öb si öppis usem Madeleine usebringi. Aber das het geng Umwäge gsuecht und sech für nüt wellen interessiere, als für ds Trineli. Es het nid lugg gla, bis men ihm versproche het, me welle de dunde la Bricht heusche. D’ Tante Rosine het gar nid wohl gläbt a där Fründschaft. Di Liebesgschicht mit dem Bärtschi-Rüedel het men im Herrehuus vo Afang a sehr uninteressant gfunde. Und wo me der Tante Rosine brichtet het, ds Trineli heig i ds Wasser welle vor Gram übere Tod vo sym Schatz, het si no gschmählt. «Ewig schad gsi wärs um das Meitschi, wenn es a mene settige, ungratene Bursch i d’ Händ gfalle wäri.» Dä Morgen aber het d’ Tante vo däm allem nüt gseit. Si het sech numen um ds Madeleine gsorget. Der Zuestand, wo me’s geschter drinne gfunde het, isch halt doch bedänklech gsi, und me hets jitz nid no welle contrariere. So uf ei Wäg hei Ungglen und Tante ne stilli Satisfaktion gha ob där Desolation. Nume het es d’ Tante tuusigs wundergnoh, wie ds Madeleine zu de Nouvelles vo Paris cho sygi. «Los, mys Chind,» het si agfange, «wär het Dir eigetlech öppis gseit?»
Ds Madeleine het der Dokter nid welle verrate. Es suecht en Umwäg und seit ändlech: «Me weiß es schynts überall. Ds Rogglis hei’s z’ Muri vernoh.»
«Aber i bitte di. Wohär wette die da unden öppis wüsse, wo me doch nidemal im Rathuus öppis Nechers vernoh het! Das sy dere dit-on, wo me sech im Volk wytergit und übertrybt. Nüt wüsse si.»
153 «Wenn Dir nume das Trineli gseh hättet, Tante! Wie das grad het afah tue, wo-n-i nume zue-n-ihm cho bi...»
«Ja, hesch du-n-ihm de öppis brichtet?»
«He nei. Das isch ja äbe ds Kuriose. Es hets grad errate.»
«Ach was! Es het halt, dänk, öppis ghöre schwätzen und du vermuetet, du chömisch ihms jitz o no cho säge.»
«Nei nei. — Wenn Dirs nume gseh hättet!»
«Du muesch das nid so ärnscht näh. Lue, settigi Lüt hei ekei Contenance. Si löi sech de gräßlech la gah und meine, wie grüslecher si tüeje, wie besseren Ydruck mache si. Es isch mer rächt ergerlech, daß du da dry gloffe bisch. Du hesch es gar nid nötig settigi Crise dürez’mache. I würd’ mi jitze calmiere, wenn i di wär.»
Ds Madeleine het sech gäge d’ Wand gchehrt. «Dir heit guet rede,» seits mit halb erstickter Stimm.
«Aber i bitte di, Chind. Du muesch jitz würklech nid grad a ds Schlimmschte dänke. Je t’assure, es isch meh als wahrschynlech, daß er no läbt. Me mueß sech jitz halt no chly lyde, bis me Nechers vernimmt.»
«Ach, es isch mir gar nid wäge däm.»
«Ja, was hesch de?»
«Löit mi nume sy. — I chan Echs ja doch nid säge.»
«Wottsch zum Unggle cho? Er cha Dr de villicht meh assurance gä.»
«Um Gotts Wille löit mi nume sy!»
154 «Aber...»
«Nüt nüt. I wott... i ma gar nid rede. Wenn i öpperem öppis wetti säge, so wärs der Pfarrer Müsli.»
D’ Tante Rosine tuet e länge verwunderete Blick. Aber ds Madeleine het nüt meh vo sech gä. Es het sech i sym Bett no tiefer ygmummelet, so daß me nume no sy Chruslechopf gseh het.
«Afin,» seit d’ Tante mit mene greizte Tönli und geit use. «Das fählti sech jitz no,» het si dänkt und isch du ihrem Ma ga ds Härz lääre. Si het sälber d’ Träne z’ vorderscht gha, wo si-n-ihm gchlagt het, si wüssi nid, mit was si das manque de confiance bim Madeleine verdienet heigi. Der Herr Heimlecher het du o da dry gä, und wie dütlecher beidi zsämen im tiefschte Härzesgrund en Ahnung übercho hei, was der Grund vo däm manque de confiance sy chönnti, descht meh hei si lamäntiert über d’ Undankbarkeit vo der uvernünftige Juged vo hüttzutag, wo gar nid wüssi z’ schetze, daß me so für se sorgi. «Si wüsse halt nid, was ne wartet,» het der Herr Heimlecher gseit, «sünscht würde si besser begryfe, daß üsereine sech bis uf ds Bluet für di gueti alti Sach wehrt.»
Nei würklech, daß men ihm jitz no der Pfarrer sötti la cho für jedes Crève-coeurli, das wäri doch de ridikul. Me het usgmacht, me welli’s z’erscht no chly la versurre. Und de söll de der Unggle no sys Glück am Madeleine probiere.
Di nächschte Tagen isch d’ Tante Rosine mit 155 Theeli, Süppleni und andere guete Sächeli vo eier Patiäntestube zur andere pantöffelet und het der Eclaireur gspilt. Bim Madeleine het si ds Gschydschte gmacht, wo si het chönne: gschwige. Si het gmerkt gha: wenn si’s het welle gäge d’ Wand chehre, het si nume bruucht na sym Chummer z’ frage.
Jitz het das Töchterli halt o zu dene glückleche Lüte ghört, wo der eiget Jammer de no bald afaht längwyle. Sobald es z’ grächtem het gleuet gha und vorusse d’ Sunne gschine het, isch ihm ds Bjorne verleidet. Es hätti du wieder öppis sölle gah. Bi ihm het ds Läbe geng obenus welle. Da isch bald e heitergrüeni Dechi über ds schwarze Wasser gwachse, und so lang niemer drinne guslet het, isch es drunder still blibe, schier wie vergässe.
Ganz vo sälber isch es wieder ufgstande. Use hets welle, i Garte, i d’ Ställ, i Wald, a Bach, a syni Plätzli und zu syne Sache. Aber — rüehret mi nid a! — Und de isch de no öppis gsi, wo-n-ihm nid Rueh gla het. Trotz allem Gräßleche, wo-n-es dert gseh und ghört het, hets ihns a allne Haare zum Trineli zoge. Es isch ihm so gsi, wie wenn es dert unde dür ne Wulkeriß i d’ Heiteri use gseh hätti. Di Heiteri het ihm zwar weh ta und es het se schier nid ertreit. Und doch hets ihm kei Rueh gla, und es het ihns dunkt, es müessi eifach wieder dür dä Schranz useluege — i d’ Wahrheit.
Aber ds Herr Ryhiners sy uf der Huet gsi und hei 156 ihres avertrouete Chind nid us den Ouge gla, no weniger als vorhär. Ei Vormittag het ds Madeleine übere müesse, zum Herr Heimlecher. Er isch im Fauteuil gsässen und het rächt schitter usgseh. Es isch schier e chly erchlüpft. Aber er isch so lieb und fründlech gsi mit ihm, daß es ihns kei Überwindung gchoschtet het, zue-n-ihm ga z’ sitze. Es het ihm welle brichte vo allerhand harmlose Sache. Aber er het nid wichtig druuf glost. Truurig und verdrosse het er sys Pflegchind agluegt. Andlech het er gseit: «Los, Madeleine, i will dr jitz säge, was i weiß vo dene Sache vom zächeten Ougschte z’ Paris.» I nere wohlüberleite Red, wie me sech se numen i der Stilli vo nere Chrankestube cha usdänke, het du der Ratsherr sym Pflegchind der ganz Kampf und Undergang vo der Schwyzergarden erzellt. Z’ momäntewys isch er ordlech warm worden und het syr Entrüschtung kei Zwang ata. Z’letscht het er es Papier vom Tisch gnoh und gseit, das sygi di neuischti Lyschte vo de Gfallenen und sithär Higrichtete. Aber vom Hämi Saager wüssi me no nüt. Ds Fatalschte sygi, daß me nid z’ grächtem dörfi nachesueche, us Sorg, me chönnti dermit sys Versteck dem Pöbel verrate.
Jitz het ds Madeleine so viel gwüßt wie alli andere; gliechtet hingäge hets ihm deßwägen um nüt. Im Gägeteil, es isch übler dranne gsi als vorhär. Und das hets nid chönne verstecke. Der Herr Gabriel het sech aber der Schatten uf sym Gsicht lätz usgleit und gmeint, er müessi syr böse Botschaft no ne tröschtlechere Schluß gä.
157 «Nu,» seit er, «mer wei jitz dra dänke, wie tapfer si gsi sy i ihrer Soldatetreui, und mir wei o tapfer i d’ Zuekunft luege. Villicht findt de das no sy Lohn.»
«Tapfer sy?» dänkt ds Madeleine. «Was wär jitze für mi ds Tapferschte? — Der Wahrheit i d’ Ouge luegen und d’ Wahrheit frei usesäge.» Aber so wyt isch es no nid gsi. 158
VII.
Vorem «Bäre» z’ Aarbärg hei drei Rüter ghalte. Der eint — es isch der jung Ratsherr Dittliger gsi — het juscht der Wirtstochter ds lääre Glas umegä und gfragt, was si schuldig syge, derzue allerhand Komplimäntli drübery gschmidet und dem Meitschi roti Backe gmacht. Underdesse hei di beiden andere chly wyter ussen ufem Platz gwartet. Der Papa Wagner isch abgstige gsi und het ds Sattelzüüg nachegluegt, sym Roß der Hals tätschlet und glost, was ihm der ander brichtet. Das isch gar fervänt e stattlechen Offizier gsi. E füürrote Wafferock het er treit mit schwarzsammetige Revers, es wyßes Gilet und wyßi Hosen i höche Stifel. Der Dreiegghuet mit dem wyße Fäderstutz het er vor sech ufe Sattelchnopf gleit gha und sech mit dem Naselumpe der Schweiß vo der Stirne gwüscht, währed di glüetigi Ougschtsunnen uf syne silberige Chnöpf und Epaulettes g’glitzeret het. No isch dem Herr Houptme Wurschtebärger d’ Töubi ufem läderbruune Gsicht gstande, wo-n-er sech dry gredt gha het mit dem Bricht vo der Etwaffnung vom Regimänt von Ernst z’ Aix. «Dä Lusbueb!» het er juscht no einisch vor sech ane gseit. Das het dem General Barbantane gulte, wo das brave 159 Regimänt a d’ Revolutionär vo Marseille verrate het, grad währeddäm der Xandi Wagner z’ Nyon gsi isch.
«Und du?» fragt der Herr Wagner,
«Ja und du! No der glych Abe sy mer abmarschiert, vor d’ Stadt use, ohni Gwehr und Gschütz, aber drapeaux flottants und tambours battants. Natürlech het me druuf müesse gfaßt sy, daß si-n-is i däm Zuestand überfallen und zsämeschieße. Gliche hätt’s ne. — Es sy di Glyche gsi, wo du z’ Paris der Aputsch zum Tuileriessturm gä hei, di verfluechti Brigantebande. — Bis ga Ollioules hei mer der Sach gar nid trouet; aber vo dert ewäg hei mer nüt meh gha z’ risquiere. Z’ Toulon sy mer à bras ouverts epfange worde. Dert isch du Eue Suhn zue-n-is cho. Es isch es wahrs Wunder, daß er ungschlage dürecho isch. Das hätti gwüß nid jede z’ standbracht.»
«Wie syd Dr zfride mit ihm?»
«Guet. Er isch e gfreute Kamerad. Im Füür isch er jitz halt no nid gsi; und es macht mer alli Gattig, er wärdi o hie nid derzue cho. I weiß nid rächt, was mer eigetlech hie sölle. Aber en attendant isch me ja froh, i der Schwyz z’ sy. Hätte mer nid so ne rüejige klare Chopf zum Oberscht wie der Ludi vo Wattewyl, so wäre mer vermuetlech alli längschtes underem Bode.»
«Ja und der von Ernst?»
«Dä isch jitze z’ Romainmotier Landvogt und lat sy Malaria versurre. Afangs Mejen isch der Ludi Oberscht worde.»
160 Unterdessen isch der Herr Dittliger fertig worde mit syr Wirtstochter. Der Papa Wagner isch a mene Junge z’ trotz ufgsässe, und di drei Herre sy zum Murtetor us gritte. Hienache dem Bargehubel het der Houptme Wurschtebärger sy Huet gschwänkt: «Messieurs, j’ai l’honneur» und isch Murte zue trabet. Di beiden andere Herre sy rächts ab gägen Ins zue. Zum Glück isch es Lüftli gange, sünsch wär’s nid zum ushalte heiß gsi. Underwägs hei si du ihres Vorhabe no einisch uf all Wys und Wäg chönnen erörtere.
«Gfell het er de,» seit der Herr Dittliger, «Eue Xander. Hätti jitze nid d’ Regierig ds Regimänt heigrüeft und i eigete Dienscht gnoh, so gäbs vermuetlech nüt druus mit dem Madeleine. Wär weiß, obs ihm warteti! — Nu, d’ Maréchale isch jitz o nümmen umewäg. — Die tuet grad, wie wenn das Meitschi ihres lybeigene wär. Weiß o nid, wo si ds Rächt derzue härnimmt.»
«Jäwohl,» brichtet der Papa Wagner. «Das hanget äben alles anenandere. Begryfet, ds Madeleines Großmuetter und der Vatter vo der Maréchale, sy Gschwüschterti gsi. Und wo du di beiden Eltere Herbort z’ Äle grad churz nachenand gstorbe sy, hätti du ds Cécile Chateauvieux das verwaiste Chind — zwöijährig isch es gsi — gärn uf- und agnoh. Aber me het du gfunde, me bhielti’s besser z’ Bärn, das Gfiegg vo Garnison zu Garnison i ganz Frankrych umenandere sygi nüt nutz. Und so het si’s du müesse der Tante Ryhiner 161 überla. — Deren ihre Ma isch e Brueder gsi vo ds Madeleines Muetter. Aber ds Dryregänte het d’ Maréchale nie ganz chönne la sy. Und si het liechts Spil gha, will der Gabi Ryhiner geng der Narren a nere het gfrässe gha. So isch di Gschicht.»
So um di vieri sy si z’ Ins aglanget und hei sech grad nam Kommando vo däm Bataillon erkundiget, wo hie glägen isch. Si hei’s richtig, wie erwartet, im Wagner-Guet gfunde, wo a mene Vetter vo ds Xandi’s Papa ghört het.
Der Huusherr het Müej gha ds Lache z’ verbyße, wo syni Gescht nam Herr Lütenant Wagner gfragt hei, und der Bataillonskommandant het syni Muulegge zwüsche sträng und luschtig hin und här zogen und z’letscht o müesse lache. «Das breicht sech guet,» seit er ändlech, «er isch am Schatte, Eue Suhn, und dä Chehr nid wäge der Hitz. I ha di Herre müessen i Arräscht tue.»
«So?»
«Ja, wüsset Dr, das het nüt z’ säge. Chehrium passiert das öppe no a mene jede; Ornig mueß halt sy.»
«Was hei si bosget?»
«I ha se geschter ga Erlech übere gla, gägen Abe. Si hei Urleb begährt, für im See ga z’ bade. Und daß si’s o gmacht hei, gloubt me ne bi der Hitz gärn. Aber du sy si du, schynts i der ‹Erle› blybe bhange, und der Räschte chönnet Dr Ech dänke.»
Der Vetter Wagner het du di beide Herren überufe gnoh und ne z’ Vieri ufgstellt. Der Papa het der guet 162 Luun e chly verlore gha. Sit bald vier Monete het er sy Suhn nümme gseh gha, und es isch ihm o nid so liecht worde, so wyt über Land z’ ryte — und jitz!
Wo si du ds Gröbschte vo de Tagesereignis hei erörteret gha und me sech het müesse schlüssig wärde, was jitz wyter gscheh söll, fragt der Ortbüehler: «Cha men ächt di Nütnutze hütt nümme z’ Gsicht übercho?»
«Jä,» seit der Vetter, «das isch e chly ungschickt. Loset, was heit dir im Sinn? — Es isch mer gwüß leid, i cha-n-ech nid über Nacht ha. Dir gseht, i ha ds Huus voll. Und wenn dir ga Tschugg übere gienget? — Der alt Steiger het geng Freud, wenn öpper chunt, und Platz isch dert meh weder gnue.»
Der Mundi Dittliger wär no derfür gsi; aber der Papa Wagner het gar nid Luscht zeigt, no einisch ufz’sitze.
«Oder dir wellet de vorlieb näh mit der Stube vo dene beide Herren Arräschtante. Ihri Bett sy ja jitze läär,» lachet der Vetter.
«Das wär no en Idee,» meint der Papa Wagner, «misex.»
«Wär isch der ander?» fragt der Herr Dittliger.
Der Vetter lachet und seit: «Er isch suber. — Es isch e junge Real de Chapelle, e famos e flotte Kärli. Me weiß überhoupt nid, wele daß eim besser gfallt. Jede stellt sy Ma; aber so gwüß daß si zsämechömen usserem Dienscht, gits allimal öppis dumms. Si sy halt no jung und übersühnig.»
163 Der Huusherr steit uf, schänkt dene Herren y und geit zur Türe. «Also, wenn dr weit vorlieb näh, so la-n-ig ech d’ Bett azieh.» Dermit isch er use.
«Es macht mer alli Gattig, mir sygen im rächten Ougeblick cho,» meint der Papa Wagner. Er süggelet a sym Glas und stuunet zum Fänschter us i di schöni Abedlandschaft. D’ Sunnen isch hert obem Chasseron gstanden und het düre Dunscht ds große Moos verguldet. Z’ beidne Syte vom Wischtelach hets i de Böume g’glitzeret wie vo mene füürige See.
«Jä,» seit der Vetter, wo-n-er wieder ynechunt, «i gönne dene beide junge Herren ihri schöni Fründschaft; aber als guete Verwandte mueß i jitze scho säge, daß es mir eigetlech e chly gruuset — nimm mers nid übel, Vincenz —, di beide mitenandere ga Turin gseh z’ reise.»
Jitz luegt der alt Herr vom Ortbüehl sy Inser-Vetter ganz stober a.
«He ja,» fahrt dä furt, «du wirsch es dänk wohl wüsse, daß der größer Teil vom Regimänt vo Wattewyl, — ci-devant von Ernst, für Sardinie kapituliert het. Morn wärde si z’ Murte neu rangiert und...»
«Potz Donnerschieß!» Dem Papa Wagner sy Fuuscht isch ufe Tisch gfahre, daß nid nume d’ Gleser gchlingelet hei. «So?» chychet er, «jitz weiß i, warum me nid Zyt gfunde het, einisch über ne Sunntig i ds Ortbüehl ufez’cho.»
«Ja, wenn i g’ahnet hätti, daß du nüt dervo weisch, 164 so hätt’ ig ihm zuegsetzt und nid lugg gla, bis er sech ufe Wäg gmacht hätti.»
E zytlang isch es jitz ganz still blibe, so daß me ds Kommando und ds Chölbenufschla vo der Wachtablösung im Dorf unde ghört het.
«Daß si gärn öppis anders undernähmen als hie im Moos unde ne sogenannti Gränzbsetzung, begryft me ja scho,» probiert der Herr Dittliger z’ betädige.
«Afin,» seit der Papa Wagner, «’s isch guet, sy mer grad hütt no cho, so cha me däm Züüg der Nagel stecke.»
«Jäää... wenns no geit,» meint der Vetter. «Kapituliert hei si halt.»
«Kapituliert oder nid. I wett bim tuusig luege, öb das däwäg geit. — Cha men eigetlech di Bürschtle nid zu Gsicht übercho?»
«Jitz? Im Arräscht? — Das tät i nid, Vetter. I ließ ne der Ruusch ghörig usschlafe. Dernah isch er de villicht grad i der rächte Gmüetsverfassung, für mit sech la z’ rede.»
Der Herr Wagner het du syni beide Gescht no zum Chilchhof ufegfüehrt, für ne di berüehmti Inser-Ussicht z’ zeige. Schön gsi wär si dersälb Abe, herrlech schön; aber der Papa Wagner het i sym Hirni anderi Ussichte gstudiert und wenig Wort meh verlore. Wo si du mit dene Herre vom Bataillonsstab zsämen am Z’nachtässe gsässe sy, het er um d’ Stude gschlage, wie das gmeint sygi mit der Kapitulation. Me het ihm alli Uskunft gä 165 und gseit, es wäri jedefalls am Platz, daß er sym Suhn no ne brave Batze mit ufe Wäg gäbi, vowägen es chönnti sech de villicht lang ekei gueti Glägeheit meh biete. Zu däm guete Rat het er gschwige wie ds Grab, und wo si nid hei welle höre dervo, het er Mässer und Gablen uf ds Täller gschmissen und gseit: «My Bueb geit nid mit.» Du hei du di Andere gschwige. Aber Blicke hei si sech zuegworfen und d’ Muulegge zum Lache verzoge.
I ds Bett z’ jage het me di Herre nid bruucht. Und wenn o der Papa Wagner voruusgseh het, daß er nid sobald zum Schlafe chömi, so isch er äbe doch rächtschaffe müed gsi vo däm länge Ritt und het sech gärn gstreckt.
Es alts Chammermeitli het se-n-i ne großi heimeligi Gibelstube mit ungmaletem Tannetäfel gfüehrt, wo z’ beidne Syten a de Längswände früsch azogni Himmelbett gstande sy mit subere bluemeten Umhäng um und um, di reinschte Cabinetli. Däm het me bi der Hitz nid viel nahgfragt; aber me het ja nüt anders gwüßt und isch froh gsi über nes guets Gliger. Ds Züseli het Liecht ufe Tisch gstellt, d’ Felläde zuezoge — wäge de Flädermüüs, wo sech sünsch de gäge Morge no gärn so i ne Betthimmel hänke — und du dene beide Herre no d’ Rytstifel abzoge. Es isch nid lang gange, so het ds rüejige Schnuufe vom andere Bett här dem Papa Wagner verrate, daß sy Kamerad sälig schlafi. Är sälber hingäge, so müed und gnietig er gsi isch, het 166 sech hie umen und dertume tröhlt, isch ufgsässe, hinderegläge, füregrütscht; aber uf all Wys und Wäg isch ihm sys Ungfell mit dem Suhn glych dumm und ergerlech vorcho. Dä dert im andere Bett isch eigetlech no halbers d’ Schuld gsi. Är het ihm d’ Nase druuf gstoße, daß allem nah der Hämi Saager zum letschtemal z’ Märchlige gsi sygi und daß me sech jitz uf d’ Füeß mache sötti, für dem Xandi der Wäg z’ veräbne. Da het er nüt welle versuumt ha, was a ihm glägen isch, und hätt’ er sech nid vorem Herr Dittliger geniert, so wär er gwüß ventre-à-terre ga Ins gritte. Ja nu, es het jitz mögen usgseh, wie-n-es well, so gschwind het er ds Spil nid welle prysgä.
Der Papa Wagner hets emel no ghöre zwölfi schla. A mene Grumpel, wo-n-er drab erchlüpft isch, het er gmerkt, daß er doch isch ygschlafe gsi. Potz Wätter, het er im erschte Chlupf dänkt, isch es ächt hie unghüürig? Schwäri Tritte het me ghört, wo langsam nächer cho sy. Aber jitz merkt der Herr Wagner, daß scho d’ Tagheiteri dür d’ Felläden yne glüüßlet, und im Dorf unde het e Güggel gchräit. I mueß doch no z’ grächtem gschlafe ha, seit er sech und wott der Umhang hindereschla, da geit d’ Türen uf, und di beide jungen Offizier chömen yne, gar nid öppe hübscheli, wie-n-es sech für Yquartierti schickti.
«Potz Stärnebärg, hie mangleti’s z’ lüfte,» seit der Xandi und geit zum Fänschter vüre. Der Ander isch hinder ihm här cho. Si hei d’ Felläde hindena ufgschlage, 167 und der Xandi singt — nid schön — zum Fänschter us mit syr eigete Variation:
«Potz Marter, Chueri, Velti,
I wär’ e gschlagne Ma,
Wenn i di Batze zellti,
Wo-n-i versoffe ha — ja hia ha.
Es Glas isch ke Schoppe,
E Schoppe ke Maß,
Di Brave müesse gnoppe,
Und d’ Hudle sy bas.
Du, du chönntisch mer der Gätzistil neu binde, i will dr de dyne nachhär o zwägmache.»
«A vos ordres,» antwortet der Kamerad. «Hock ane!» Und du het der Herr Real dem Xandi sy Cadenetten ufglöst und neu ybunde. «So en Arräscht isch halt doch e gueti Sach,» seit er, «jitz hend mer doch emal en ganze Tag chönnen usschlofe. Das tuet grad guet voreme Marsch.»
«Ja, ’s isch schad, müesse mer furt. I gloub, mer lehrte z’letscht am Änd o no der Eiser usem Gätzi suufe, wie d’ Seeländer.»
Statt z’ antworte faht der Real afah singe:
«Ach Muoter, liebi Muoter,
Gib du mir einen Rat,
Es lauft mir alli Morge
E rote Schwyzer nah.»
168 Der Xandi git ume:
«Ach Tochter, liebi Tochter,
Den Rat, den gib ich dir:
Laß du den Roten fahren,
Bleib noch ein Jahr bei mir.»
Und der Real fahrt furt:
«Ach Muoter, liebi Muoter,
Der Rat der ist nit guot.
Der Rot der ist mir lieber
Als all Hab’ und Guot.»
Da lachet der Xandi häll uf: «Wenn aber zwee Roti dem Meitschi nachestryche? Wie giengs de wyter?»
«Das chäm ufs Meitli a. E gschyds merkt bald, wele besser zue-n-ihm passet.»
«Du chönntisch no rächt ha. — Du — hesch du öppen a menen Ort Tinten und Fädere gseh? I sötti doch eigetlech hütt no gschwind mym Papa schrybe, sünsch begryft dä gar nid, wo-n-i hi cho bi.»
Da luege di beide junge Herren enandere plötzlech ganz verschmejet a. Me het e Stimm ghört, wie wenn öpper i der Stube wär. Und der Xandi hätti gschwore, di Stimm heig’ ihm g’antwortet: «Die Müej channsch dr erspare.» Ihri Chöpf sy halt no nid ganz luter gsi, sünsch hätte si scho längschtes öppis gmerkt. Jitz sy si beidi zwäggfahre, und jeden isch zu sym Bett gsprunge. Im glyche Momänt hei si d’ Umhäng usenandere 169 zoge, und währed der Real brüelet: «Do lyt bim Äid äin i mim Näscht,» het der Xandi d’ Sprach verlore.
Der Mundi Dittliger het scho lang Chrämpf gha vor lachen und het jitz losgä, daß ds ganz Himmelbett gwaggelet het. Der Papa Wagner hingägen isch ufgsässe, het sy verstoberete Suhn mit hällem Triumph agluegt und gseit: «Ähä, gäll! Das hesch dr nid la troume, du Süffel! — Schämsch di nid e chly?»
«Wie syd Dir jitz dahärecho, Papa?» bringt ändlech der Xandi füre.
«Uf mene füürigen Eichhorn villicht,» seit der Herr Wagner. «Für was hätti me Vetteren im Land umenandere, wenn me nid albeneinisch zue ne z’ Visite gieng? — Gäll, gäll, du hesch nid dänkt, daß dy Vatter no so guet z’ Sattel wäri. Wart nume, wenn du de einisch z’ alte Tage chunsch und sälber Buebe hesch, so wirsch de no a mi dänke. Du wirsch de lehre begryfe, daß es Vatterhärz den alte Chnoche no Strapatze zuemuetet.»
Wo-n-er das gseit het, isch ihm öppis Zitterigs i d’ Stimm cho. Und das het der Xandi erscht rächt gweckt. Er isch verläge worden und froh gsi, daß jitz der Mundi drygrüeft het:
«Gäll, Xander, gäll, das hesch du nid erwartet. Das chunt halt so, wenn men uf Erlech übere geit ga bade.»
«I mueß ech überhoupt no my Fründ vorstelle, der 170 Herr Real de Chapelle,» seit der Xandi. «Papa, cha men Ech mit öppisem hälfe?»
«La mi nume no chly lige, i gspüre myni Bei vo geschter,» het der alt Herr g’antwortet und derzue uf ds andere Bett dütet. «Dernah han i de mit dr z’rede.»
Di Andere hei begriffe. «I will Ech jitz wieder platzmache,» seit der Mundi Dittliger zum Herr Real, «dankheiget für das Nachtquartier. I ha scho lang nümme so guet gschlafe.»
«I mangle’s nümm,» antwortet der Lütenant. «I nere halbe Stund mueß ich aträtte. Ich gohn Ene jitz go’s Früehstuck bstelle.»
«Was Halbstund?» brummlet der Xandi. «Es het ja grad erscht füfi gschlage.»
Aber sy Kamerad, wo Durscht na früschem Wasser gha het, isch i Wafferock gschloffen und use. Und der Herr Dittliger isch ufgsprungen und het sech o agleit. Sy Toilette het ihm nid lang z’ tue gä, und du het er gseit, er gang no einisch zum Chilchhof ufe, ga d’ Ussicht luege. Er het wohl gmerkt, daß der Papa Wagner jitz sy Suhn wott i ds Gebätt näh und daß me se söll alleini la. Dem Xander isch ds Müetli gschwunde. Er het sech uf d’ Fänschtersimse gsetzt und gluegt, wie’s im Moos unde taget. Underdessen isch der Papa ufgstande. Wo-n-er sowyt nache gsi isch, het er zum Xandi gseit: «Du chönntisch mir jitz o d’ Cadenette binde. Das emel schynsch mr afangen i der Ornig glehrt z’ ha. S’ isch geng sövel.» Und du isch er häre gsässe, 171 und der Xandi, no so froh, hinder sy gestränge Papa dörfe z’ stah, het agfange der Coiffeur machen und gar nid pressiert.
«Los jitz, Xander,» het der alt Herr mit gsänktem Houpt agfangen und derzue d’ Ougen ufgsperrt, wie wenn er über d’ Stirne chönnt hindere luege, «vor Allem chunts mer gschpässig vor, daß du nid e Momänt gfunde hesch, für öppe cho z’ luege, öb i no läbi. Bin i dr de o gar nüt meh? — Nid daß i meinti, du müessisch e Huufe Gäld usgä; aber daß nidemal das di heitribe het? Dir würdet öppen o nid i de Dublone chrüschle, he? — Ai ai, schryß mer nid no myni letschte füf Haar us!»
«Mer hälfe halt enanderen us,» erklärt der Xandi.
«Scho rächt. Aber für anderne z’ hälfe, mueß me doch sälber öppis ha. Es macht mer Gattig, du sygisch meh derfür, anderi la z’ hälfe. — Weisch, wie me däm under ehrleche Chrischtemöntsche seit? Ai, rupf mi nid eso! — Weisch es, he? — Schulde mache het me däm zu myr Zyt albe gseit. Nid, daß i mi sälber druuf verstande hätti; sünsch wärisch du jitz übel dranne.»
«Aber säg mer jitz offen und ehrlech, wie’s steit. Mir wei das hütt no i d’ Ornig tue, und dernah chunsch mit mir hei.»
Jitz wirds dem Xandi schier gschmuecht. Er isch gar nümmen imstand, sym Papa ne vernünftige Lätsch a Zopf z’ machen und mueß geng wieder vornen afah.
«Nu, bin i nid bald schön gnue? Das isch mir 172 o-n-es Gniffel,» schmählt der Herr Wagner. «Also use jitz mit der Sprach!»
«Mit de Schulde steits gar nid bös, Papa. Dem Real bin i dryßg Louis schuldig und dem Stettler zwöiezwänzg und sünsch — wohl, der Sinner het mer o öppe zwölf vorgschosse, und de chunt de no derzue, was i hie z’ zahle ha.»
«Sacre double, quant à moi cela me suffit amplement. — Was hesch de no im Sack?»
«Nüt so z’ säge.»
«Und Sold z’ guet?»
«Erscht de wieder im Wymonet.»
«Das isch verfluecht dumm. Das müesse mer halt jitz la fahre.»
«Ja warum?»
«Will me dem Regimänt nid cha nacheloufe mit Guethabe, wenn me nümme derby isch.»
«Ja, aber, Papa...»
«Hä? - Was?»
«I blybe derby. I ha wieder kapituliert für zwöi Jahr. Me marschiert ga Turin.»
«Und das machsch du, ohni mir nes Wort z’ säge?»
«Wenn ds Regimänt im französische Dienscht blibe wär, so hätt’ i ja sowieso no zwöi Jahr müesse mache. Da han i halt dänkt, es verstandi sech vo sälber.»
«Ja nu, jitz hesch es halt, du dumme Kärli. Me cha o nid meh, als dr d’ Sach chüechle.»
173 Mit däm isch der Papa Wagner ufgstanden und het agfangen i der Stuben umeloufe.
«Es isch dy Sach,» het er du furtgfahre. «Jitz hättisch alli Chances gha z’ Märchlige zuechez’cho. Vom junge Saager ghört me gar nütmeh, und me mueß anäh, er sygi umcho. Es schynt, syni Lüt heige sech dry ergä. Und der Dittliger seit mer, wenns de uf ds Madeleine Herbort achömi, so heigisch du kei Konkurränt meh z’ schüüche. Aber was nützt dir das, du Lappi, wenn du de im kritische Momänt änet de Bärge bisch? — Begryfsch jitz?»
Der Xandi het mit den Achsle zuckt und nütmeh gwüßt z’ säge. Fascht verdräiht hets ne. Het er öppe nid scho lang gspürt gha, daß es ihm nid würdi fähle, wenns allei uf ds Madeleine achäm? Aber er het sech dry ergä gha, daß es nid chönni sy, und het im Dienscht scho chly lehre vergässe. Und jitz isch uf eismal alles wieder in ihm ufbroche. — Wenn er nume nüt vo Allem ghört hätti! Er het sech uf ne Stuehl la falle, d’ Ellbögen ufe Tisch gstützt und isch sech mit allne Finger dür d’ Haar gfahre.
«Es blybt dr gar nüt anders. Me mueß di Kapitulation zrück heusche,» meint der Papa.
«Das cha me nid.»
«Das wär’ mr gschpässig. Di Herre würde wohl mit sech la rede. Wär het das i de Hände?»
«Der Aide-Major Gehri.»
«Gehri? Wär isch das?»
174 «He ja. — Me schrybts: Guéry. — Da isch nüt z’ welle. Dä git Ech nüt use.»
«Wenn men ihm Etschädigung abietet?»
«Um Gotts Wille! Probieret nume das nid!»
Jitz sy si du nes ganzes Chehrli dagsässen und hei gschwigen und zum Fänschter us gstuunet. Ändlech seit der Xandi: «Aber wüsset Dr, Papa, bevor i’s schwarz uf wyß ha, daß der Hämi tot isch, tue-n-i kei Schritt.»
Der Herr Wagner het gar nid glost, was sy Suhn seit. Er isch andere Gedanke nachegangen und seit: «I bi halt überhoupt nie für dä Dienscht gsi. Das isch guet für jungi Lüt, wo niene rächt daheime sy und vo daheime nüt z’ erwarte hei. Bi dir isch es öppis anders. Du erbsch einisch es schöns Guet und channsch dr ganz liecht e schöni Position mache, sobald du ne tüechtigi Frou hesch. Über däm i der Wält umenandere Fahre verpassisch alli dyni Chances, und wenn d’ einisch ume heichunsch — gäb wie liecht mit mene Näggis, wo du dyr Läbtig dranne z’ borze hesch —, so weisch niene Bscheid und lasch ds Guet o no z’ Schande gah. Gar nid z’ rede dervo, daß du mi muetterseelenallei daheime lasch und mi villicht nidemal meh läbig findsch.»
«Ach, Papa, säget doch nid settig Sache. Es isch ja nume für zwöi Jahr.»
«Isch das nid läng gnue für ne halbi Wält z’ underobez’stelle? Und wenns no früecher oder später wär! Aber das sy jitz grad di wichtigschte Jahr. Du 175 channsch doch nid verlange, daß das Madeleine jeden andere prétendant söll abschüsselen und uf di warte.»
Trüeber und trüeber het der Xandi drygluegt. Uf ei Wäg wärs ihm no so rächt gsi, wenn der Papa ne-n-useglöst hätti. Aber im Gedanken a syni Kamerade het er doch nid der Muet gfunde, vo sich us öppis gäge sy Kapitulation z’ undernäh. — Es isch ihm schier en Erlösung gsi, wo der Tambour ufem Dorfplatz Sammlung gschlage het. Flugs isch er i Wafferock gschloffe, het der Dägen umgschnallet, d’ Händschen und der Huet gnoh und dem Papa adieu gseit. «Mir gseh-n-is de z’ mittag no!» Dermit isch er dusse gsi.
Der Herr Wagner isch o nümme lang i der Stube blibe. Er isch abe ga dejeunieren und het du dert am Tisch vo sym Vetter der Aidemajor Gehri gfunde. Ohni längi Umständ z’ mache, isch er ihm ufe Lyb grückt, öb er wüssi, daß der Xandi ohni sy Zuestimmung kapituliert heigi.
Dä het d’ Ougsbraue höch ufezogen und gseit: «Das geit mi nüt a. Di junge Herre standen uf eigete Füeße. Und wenn es o anders wäri, da gits nütmeh z’ brichte. Di Papier sy scho furt, bi’m Regimänt.»
«Wo isch der Herr Oberscht?»
«Hütt no z’ Murte.»
«Und wenn wird vo hie abmarschiert?»
«Am drü.»
Der Herr Wagner het ygseh, daß da nüt usz’richten isch. Der halb Vormittag isch er mit sym Vetter und 176 dem Mundi Dittliger dem Militär nachegstriche. Si hei ne gluegt z’ tröschte, aber o nid viel anders gwüßt z’ säge, als öppe, so zwöi Jahr sygen am Änd no bald erläbt.
Bim Z’mittagässe het me gmerkt, daß der Xandi gschlagen isch. Er het chuum es Wort möge reden und geng i eis Loch yne gluegt. Es isch drü worde, me het nid gwüßt wie, und ds Bataillon isch gäge Murten abmarschiert. No lang het men usem Moos ufe d’ Trummlen und d’ Pfyfe ghört, luschtig und doch truurig. Wo di beide Herre hei la sattle für heiz’ryte, het me nume no ganz wyt äne schwachi Stoubwulken anere Papplenallee gseh nachestryche.
Si hei über Gümmene hei welle. Der Herr Wagner het nüt möge rede. Erscht z’ Cherzers het er ds Muul wieder gfunde, aber nume für z’ säge, er well gäge Murten abschwänke. «I mueß dem Bueb no öppis ga säge.» Der Herr Dittliger het ne groß agluegt und ihm wellen abrate. Aber er het nid nahgä. So hei si sech du trennt, und der Papa Wagner isch i längem Trab gäge Murte zue.
Der Xandi isch nid übel verwunderet gsi, wo-n-er am Abe, nam Ymarsch im Stedtli vor der «Chrone» nes Roß abunde gseht, wo ganz verdächtig dem «Bayard» gliche het. Und richtig, wo-n-er necher luegt, kennt er, hinden am Sattel ufgschnallet, dem Papa sys altmodige Fällyse. Grad juscht zu der Zyt isch dä guet Ma bim Oberscht gsi und het ihm Plätzen abgchähret, 177 er söll ihm sy Suhn usegä. Abtreit hets ihm nüt. Ds Einzige, wo-n-er ergatteret het, isch gsi, daß me dem Xandi erloubt het, der Abe mit sym Vatter zuez’bringe. Und will jedi Wirtsstube voll Lüt isch gsi, sy si uf nes Bänkli am See unde ga sitze. Dert hei si zsäme Trüebsal blaset. Der Xandi isch so gschlage gsi, daß er eismal über ds andere gseit het: «Wenn i nume nüt ghört hätti vo der ganze Gschicht! Aber jitz weiß i nid, öb i’s zwöi Jahr ushalte. Es zieht mi a allne Haaren i das Märchlige.»
Am andere Morge früech sy si mit Pfyfen und Trummle zum Tor us, über Wiflisburg dem Broyetal zue. Dasmal het di großi Müedigkeit a Lyb und Seel dem Ortbüehler e Streich gspilt. Wo-n-er erwachet isch, sy si scho lang lang furt gsi. Aber no einisch het ne sy Chummer nid heigla. No öppis het er dem Xandi müesse ga säge. Nam geschtrigen Abe het er ihm nümme rächt trouet. Sobald er wieder chly möge het, isch er i Sattel und dem Regimänt nachegreiset. Mängisch underwägs isch es ihm schier verleidet ob der Hitz. Erscht z’ Stäffis am See het er ne nachemöge. Es paar vo denen Offizier hei afange glachet, wo si ne hei gseh arücke, und ihm scho welle der Name «Regimäntsgschpänscht» ahänke. Aber si hei-n-ihm nid chönne dervor sy, daß er sy Suhn no einisch näbenuse gnoh het. Under menen alte Bireboum, nid wyt vo der Straß het er dem Xandi gseit: «Aber weisch, eis erwarten i de vo dir: daß d’ mer nid öppe desertiersch! Das mach 178 mer nid ane. Soldat bisch jitz, und vergiß nid: e rächte Bärner louft nid druus, hesch ghört? I wott di nümme gseh, oder du heigisch dy Sach rächt gmacht. Versprich mers!»
Und der Xandi het sym Vatter mit nassen Ougen i d’ Hand versproche, er well verbyßen und ihm kei Schand atue, gäb wie ne d’ Längizyti sött plage. 179
VIII.
E himmelblaue Summertag het sy sunnewarmi Herrlechkeit über ds Bärnbiet usgschüttet. Am Gurte hei si mit flingge Gable ds Heu gchehrt und albeneinisch e Jutzer la flüge. Sünscht isch nid viel Lärme gmacht worde, me hätti de welle ds Gchäder vo de Spatzen oder ds Plätschere vom Sprützbrunne für Lärme rächne. Im Gartecabinetli vom Lohn isch der Herr Herkules Saager gsässen und het sech i nes Buech vertieft gha. Was me dennzumal vo Zytungen übercho het, isch näben ihm ufem Bank gläge. Er het se nümme mögen aluege. Jedi, wo men ihm usebracht het, isch so voll ungfreuti Sache gsi, daß me nümme gwüßt het, wohi mit sym Erger. Paris het der Ton agä, und dert hei si im Name vo der Brüederlechkeit gmordet, gruusamer als je. «Der Tüüfel isch halt los,» hei d’ Lüt zu allne dene Nachrichte gseit. Aber mit däm isch dem Herr Herkules nid dienet gsi. Das het e kei Sicherheit botte gäge ds Übergryfe vo der Revolution uf d’ Schwyz und no weniger e Troscht für Lüt, wo zwüsche de Zyle gsuecht hei, was ne hätti chönnen uf d’ Spur hälfe 180 vo mene liebe Vermißte. Der alt Herr Saager het und het no geng nid welle gloube, daß sy Großneveu nümmen am Läbe sötti sy. Hei jitz würklech alli di schöne Plän vo künftigem Glück sölle zu Wasser wärde?
E große Hummel het mit Summse d’ Wand hinderem Herr Herkules abgsuecht und dermit syni Gedankegäng gstört. No meh als scho sünsch het er sech voryne gchrümmt, und wo das Gsurr nid het welle höre, isch er ufgstanden und het ds Rose-Chehrli um syni Gazons ume gmacht. O wie schön isch doch alles gstande dä Morge! Und so herrlech hets gheuelet über d’ Ladewand yne zum Schmöcke vo de Blueme. Aber äbe..!
Wo-n-er wieder i ds Cabinetli zrückcho isch, het er, wie geng, ganz unwillkürlech dür ds runde Guggfänschterli i ds stille grüenschimmerige Gwölb vo der großen Ulmenallee usegluegt, ob er nid öppe grad der Hämi gsej cho — und doch schier gförchtet, es tät grad sys alte schittere Härz verspränge vor Freud.
Er isch nid cho, und der Herr Saager isch wieder abgsässe, het afah stuunen und stuunen und het ne doch du gseh cho und ne wellen areden und nid chönnen und äng übercho und mit halb offenen Ouge wieder der Sunneglanz im Garte gseh und du wieder der Hämi, nume de ganz anders als vori und ne nid umegkennt und doch gwüßt, daß ers isch. Und du hets der Herr Herkules z’ grächtem gnoh. Der Chopf tief uf der Bruscht, het er gschlafe, aber nid am beschte. — Het er ächt i syne Tröumen öppis vo däm gseh, was 181 viel hundert Stund wyt änet dem Gurten ungfähr zur glyche Stund vor sech gangen isch?
«Vive le roi!» - Wie ds Ruusche vo mene Föhnstoß im Bärgwald hets tönt, und no einisch, jitz no dütlecher, vo Tuusete vo Stimme: «Vive le roi!» Es isch aber kei Bärgwald gsi. E breite, breite Fluß het i der Brachmonetsunne zwitzeret. I mene flache Tal voll Summerdusem isch er gflosse, langsam und majeschtätisch. Z’ beidne Syte hei sech Börter mit wenig Böumen und viel Ginschtergstrüpp ufgwalmet, öppe so höch wie zwüsche Märchligen und Hunzike. Uf der Mittagssyte sy uf der Höchi d’Böum so dick anenandere gstande, daß me hätti sölle meine, es syg e Wald, aber es sy nume so Hagzylete gsi, wo i alli Richtunge gloffe sy. Und dert hinde, hinder däm Wirrwarr vo Böume vüre, het me Kanonedonner ghört und albeneinisch e wyßi Dampfwulken über d’ Böum gseh ufstocke. Dä tuusedstimmig Ruef isch us Hohlwäge vürecho, wo zum Fluß abe gfüehrt hei. Undedranne, wo si sech gäge d’ Äbeni zwüsche Bort und Fluß ufta hei, isch stromswys Volk fürecho und het sech uf di flache Weiden ergosse, Manne, Froue, Chinder, Roß, Vieh und allerhand Fuehrwärch. Usem Huufe het me Waffe gseh glitzere, Gwehr und Spießen und Sebel. Chrisdick isch es am Wasser gstande, dert wo vo Zyt zu Zyt es Schiff oder es Floß ghuufetvoll Möntschen abgstoßen und übere 182 gstachlet worden isch. Dernäben isch d’ Wasserflechi gspickt gsi vo Rosse, wo mängisch zwo oder drei Pärsone müehsälig über Wasser gha hei und mit ängschtlech füregstrecktem Chopf dervo gschwaderet sy. Hie und da het me nes Gschrei ghört, und wenn me higluegt het, so het me chönne Chöpf und Arme gseh versinke.
Wieder und wieder het me d’ Kanone ghört brummle, und jedesmal isch ds Glöuf zum Ufer gleitiger, ds Drück a de Ländtinen erger worde. Wyber hei ufbrüelet, Manne gfluechet. Aber nid wyt dervo sy si z’ Hunderte binenanderen i der Matte gchneulet und hei Psalme gsunge, wie meh daß es dobe, hinder de Böume, donneret het, descht andächtiger. Und jedesmal, wenn es Schiff abgstoßen isch, het di ganzi Bsatzig brüelet: «Au nom de Dieu par le roi!»
Isch me nächer zueche cho, so het me gar kuriosi Sache gseh. Es Dürenand isch es gsi vo Uniforme, Trachten und Chleider, wie me’s dür mängs Möntscheläbe nid vor Ougen überchunt. Wytuus ds meischte sy Bure gsi mit grüsleche Röuberhüete, bruunen oder graue Chittle, verfotzlete Chneuhose, verhudlete Strümpfen und grobe französische Holzschuehne. Ds einzige gmeinsamen Erchennungszeichen isch es wyßes linigs Plätzli gsi mit menen ufgmalete rote Härz und schwarze Chrüz. Das hei si vornen a de Chittlen ufgnäiht gha. Vo Waffe hei si alles Erschröcklechs treit: Spieße, Partisane, stotzig uf ne Stange gnagleti Sägessebletter, Chnüttle mit Dörn und gspitzte Negel und hie und 183 da ne Flinten oder Pischtole. D’ Haar hei si läng treit wie Wyber. Di Wenigschte hei se züpfet oder im Äcke zsämebunde. De Meischte sy si verchuzzet uf all Syten abeghanget oder im Schweiß am Gsicht gchläbt. Da und dert isch en Uniform zum Vorschyn cho. Vo Marschornig het me nume bösdings öppis mögen erchenne, öppe so wie i mene Feschtzug, wenn d’ Musik ufghört het. Aber es isch de neue glych alles anenandere ghanget, und wenn eine vo de Füehrer öppis befohle het, isch uf ds Wort gfolget worde.
Da und dert het me ne Familien um einen ume gseh grupe, wo nümme wyter möge het, und mängem het me da uf der Flucht müesse d’ Ouge zuedrücke. Anderi hei usem Gstelli vo menen ygchrutete Wage no das zsämegläse, was nen am choschtbarschte vorcho isch, hei’s ufe Buggel gladen und probiert, dermit dür ds Gstüchel düren uf nes Schiff z’ cho. Dert het i menen einsame Graben e Ma sech um sy totchranki Frou gmüejt. Und si het ihm mit dem letschten Ate zuegredt, er söll se nume la ligen und sys Läbe dem Chünig und der heilige Religion schänke. Psalmen und Kanonedonner hei ihri letschte Wort verschlunge.
Jitz chunt e bsunderi Bewegung i d’ Masse. Z’mitts derdür chunt e Schar, und alles macht nere Platz. D’ Hüet verschwinde vo de Chöpf, und wär läng gnue isch, für über di Vordere wägz’luege, dä gseht, daß si da Einen uf nere Tragbähre bringe. Es schöns bleichs Gsicht luegt us mene Verband voll Bluetfläcke. Das 184 isch alles, was me von ihm gseht. Der Lyb isch mit nere grobe Dechi zuedeckt. Di Offizier und di geischtleche Herre, wo ne begleite, trage schwäre Chummer uf de Stirne. Der General Lescure sygs. Eis seits dem andere wyter. Da drücke sech d’ Lüt erscht rächt zueche. Jitz erscht achtet me, daß hinder der Tragbähre här e Frou rytet. Mit der lingge Hand füehrt si d’ Zügel, mit der rächte drückt si nes zwöi-, drüjährigs Meiteli a d’ Bruscht. Me kennt se. Es isch d’ Marquise de Lescure. Vieli Buren und Soldate schwänke nere der Huet etgäge. «Qu’il vive, notre général!» ghört me rüefe. I de hindere Reihe falle si z’ zyletewys uf d’ Chneu und bätte nes Vatterunser füre Verwundete.
Wo si d’ Bähren abstelle, für z’ luege, wie si der General am beschten uf ds Schiff bringe, richtet er sech e chly uf. Me gseht, daß ne d’ Schmärze fascht verryße. Aber er redt de Lüte zue, und sy Frou, wo geng no mit ihrem Chind ufem Roß z’mitts im Gstüchel inne näben ihm stillhet, git mit ihrer gloggereine Stimm über d’ Chöpf wäg wyter, was er seit. Es isch d’ Mahnung, der Muet nid z’ verlüüren und dem Chünig sy Sach wyter z’ verteidige, o wenn är, der General, nid läbig a ds anderen Ufer sötti cho. Andächtig, wie i nere Chilche lose si. Und wo si schwygt und vom Roß abstygt, antwortets wie tuused Orgelebäß: «Vive le roi!» Sowyt me gseht, wädle d’ Hüet über der dunkle Möntschemasse, und wie-n-es Amen vo bundene Dämone tönt der Kanonedonner über ds breite Wasser.
185 So isch ds Volk vo der Vendée, ob syr Chünigstreui us em eigete Land vertribe, über d’ Loire usgwanderet, i der Hoffnung, mit de Chünigstreue vo der Bretagne zsäme der Kampf neu chönnen ufz’näh.
Zwüsche de Kanoneschleg het me jitz hie und dert o scho Flintefüür ghört, nid wie vo nere Schlacht. S’ het ehnder gmacht wie bi nere Trybjagd. No sy si z’ Tuuseden am Ufer gstanden und hei uf Schiff gwartet, und mängen isch im Wasser verschwunde, will er us Angscht vor de mordgierige «Blaue» probiert het mit Schwümmen und Waten überez’cho.
Am anderen Ufer isch d’ Verwirrung no größer gsi, vowäge bim Überefahre sy nid nume di bösdings na Gmeinden organisierte Kompagnie, nei, o d’ Familien usenandere cho, und jitz het alles enandere gsuecht und isch a dene Börter umeg’graagget, und niemer het rächt gwüßt, wohi daß jitz der Marsch geit. Z’mitts i däm stundebreite Dürenand — es sy bi achtzigtuused Möntsche mit viel Roß und Vieh und Wägen übere cho — chöme drei verwildereti Manne ds Bort ab und suechen öpper. Si hei keis sacré-coeur a der Bruscht treit und o ehnder frömd usgseh. Z’erscht het se niemer g’achtet. Aber jitz, wo me wieder het afah Truppe formieren und Eclaireurs usschicke, hei si doch dem eint und anderen i d’ Ouge gä, und gäbs lang gangen isch, sy di drei z’mitts i nere Kuppele vo Vendéer gstande, wo ne vo allne Syte d’ Spieße, Bajonnet und Sägesse dargstreckt hei. Si hei gseit, si welle zu mene General, 186 si heige’s mit dem Chünig und welle de Chouans hälfe. Aber, wie mänge scho het so öppis gseit, isch es paar Tag mit de Vendéer gloffen und het se de verrate! Me het dene Bursche fescht i d’ Ouge gluegt und se ghüetet, bis öppis Höchers derhärchömi. Jitz ländtet du nid wyt vonnen ewäg ds Schiff, wo si der General Lescure druffe bracht hei. Chuum sy si mit ihm am Land gsi, het me di drei Verdächtige derthi gfüehrt. Der verwundet General het se mit syne läbhaften Ougen underem Verband vüre gmuschteret, aber nüt gseit. Derfür het se, z’mitts imene große Kreis vo Offizier, Soldaten und Bure und geng no ds Chind uf den Arme, d’ Madame de Lescure bhört. Si hei ihri Nämen agä, Abram, Oeuillet und Marteau; aber da het ne niemer nüt druffe gha. Zu sälber Zyt het me der Namen öfter g’änderet als ds Hemli. Das isch ring gange, und es het Eine halt scho müesse luege, wie-n-er sech am beschte düreschwindlet, wenn er nid um sy Chopf het welle cho. Wo’s du aber gheisse het, si syge Schwyzer, da hets afah tagen under den Ougsbraue z’ ringsetum. Wenn das eso sygi, het d’ Marquise de Lescure befohle, so söll me se zum Capitaine Quellère füehre. Dä sygi aber no däne, hets du gheisse, am äneren Ufer. Umso besser, het di vornähmi Dame-n-im bürsche Chittel g’antwortet, da chönne di drei grad zeige, öb si rächti Schwyzer syge. Der eint vo ne, e schöne schwarze höchgwachsene Bursch, isch eso nes Momäntli i den Ouge vo der Marquise blybe bhange, wie wenns 187 ne reuti, vo hie furt. Aber me het ne kei Zyt gla zum Wärweiße. Zwüsche nere Kuppele vo strube Chriegsmanne sy si z’ Vollem a ds Bort aben und uf mene Schiff übergstoße worde. Der Fluß isch geng no übersäit gsi mit allerhand Fahrzüüg und Roß, wo mit usichere Huefen uf Furte gflotschet hei. Und änefür isch es dem Ufer nah geng no schwarz gsi vo Möntsche, und doch sy d’ Schätte scho läng de Börter nah gloffe.
Si sy dür ne Hohlwäg uf bis ganz oben uf d’ Höchi, wo men i ds flache Land yne gseh hätti, wenn nid d’ Boumzyleten und Läbheg überall im Wäg gstande wäre. Da het me se du ordlech lang la warte, währed Lüt usgschickt worde sy, für der Afüehrer vo der Schwyzer-Kompagnie ga z’ sueche. Underdesse hei si sech du chly chönne ne Begriff mache vo der Fächtwys vo dene Vendéer. Es isch es Rückzugsgfächt im Gang gsi und het doch usgseh, wie-n-es Vorposchtescharmützel. Währed bim Find große Lärmen isch verfüehrt worde mit Kanonen und Rottefüür, daß es alli Bott i de Böume gchnätschet und gchrachet und d’ Mutten i den Ächer ufgnüelet het, isch hienache schier niemer gsi z’ gseh. Hätti nid hie und da i mene Hag e Schutz ufblitzet, so wär kei Möntsch ufe Gedanke cho, daß da öpper der Find ufhalti. Wie d’ Dachse hei si sech i Züün und Löcher und Grebe verschloffe, und d’ Befählshaber sy i de dickschte Grippele vo de Böumen obe grupet. Äbe so uf nere Grippele, het me du üsne Schwyzer brichtet, sygi der General Lescure abegschosse worde.
188 Ändlech sy si du cho brichte, si heige der Capitaine Quellère gfunde. Und jitz isch di ganzi Kuppele hinder de Heg düre gschliche, z’ halbzyt uf allne Viernen oder i länge Gümp vo Boum zu Boum, und di drei hei voruus müesse schnaaggen und gumpe. Numen e Füehrer isch vora gsi. Und derby hei si ds findlech Füür vo der Syte risquiert und di mißtrauische Flinte vo ihrer Eskorte hinder sech gspürt. Däwäg hei si no nie manövriert gha. Na nes paar hundert Schritt chöme si i ne Tüelen abe, wo-n-es paar Manne gstande sy. Chuum hei si enandere gseh, so rüeft der gröscht underne: «Mi söll der Güggel picke, wenn da nid der Nägeli und der Hammer chöme.» D’ Vendéens hei das Wältsch nid verstande. Aber wo si gseh hei, wie di Schwyzer enandere d’ Händ schüttle, hei si dänkt, jitz sygs scho rächt, vowäge dem Capitaine Quellère — es isch der Wachtmeischter Chäller vo der Schwyzergarde gsi — hei si düryne trouet. Dä het jitz afange mängisch gnue für si der Buggel — und nid nume der Buggel — dargha.
Der Chäller het di drei neue Schwyzer instruiert und ne Gwehr mit Munition la gä. Sobald si chly hei verschnuufet gha, het me se vüre gschickt i d’ Vorposchtechetti. Si sy alli drei totmüed, hungerig und durschtig gsi und hätte sech am liebschten i ds Gras gstreckt zum Schlafe. Aber d’ Nechi vom Find het se wieder ufgchlepft. Ob si nid z’ momäntewys doch yduslet sy i ihrne Versteck, wär weiß? Jedefalls isch ne di Nacht 189 läng gnue vorcho, und si sy froh gsi, wo gäge Morge der Bricht cho isch, es syg jitz alles übere, me chönnti dra dänke sech zu de Schiff zueche z’ la. Wo’s taget het, isch di unglychligi, fascht numen us eroberete Kanone zsämegsetzti Artillerie vo de Vendéer am anderen Ufer i Position bracht gsi, und me het sech under ihrem Schutz chönnen yschiffe.
Einisch däne, sy si du i Sicherheit gsi, und me het sech ändlech im Schatte vomene Hag e chly chönne ga strecke. Erscht am Namittag sy si erwachet. Am verlassenen Ufer isch findlechs Gschütz ufgfahren und het denen afah Bei mache, wo hienache geng no dranne gsi sy, ihre Gräbel zsämez’suechen oder Chranki und Verwundeti der Bärg uf z’ schaffe, wo nächti numen us de Schiff hurti i di nächschte Matte sy gleit worde. Jitz het der Chäller zum Abram gseit, si welle zsäme zum General Lescure, damit er ne zum Offizier machi, es schick sech nid, daß er da wie jede Burebueb i Reih und Glied mitmachi, währed är sälber der Houptme spili. Si hei öppe ne Stund gha z’ laufe, bis si ga Varades cho sy. Derthi heig me der General bracht, hets gheisse. Wo si aber zu däm Huus cho sy, wo-n-er het sölle Quartier gnoh ha, het me ne gseit, si heige ne währed der Nacht furttreit, will es hie nid sicher gnue sygi; aber er heig ds Kommando dem Marquis de la Rochejaquelein abträtte. Dä hei si du gfunde. Es isch e bildschöne Möntsch gsi, blund, mit blauen Ougen und schier no e Bueb. Im Gfächt geng allne vora und 190 e Waghals, wie me kei zwöite findt, isch er jitz steiunglücklech gsi über sy Ernennung zum Obergeneral. Wo di beide Schwyzer zue-n-ihm cho sy, het er gseit, er wüssi nid Bscheid i dene Sache, si sölle zum General Lescure. Das isch e wohlfeile Troscht gsi. Wie söll men i mene settige Dürenand eine sueche, wo me mit aller Lischt und Sorgfalt versteckt? Si hei du vernoh, me syg mit dem Marquis de Lescure i ne Wald use, will ne der Find dert weniger suechti als i neren Ortschaft.
Di beide Schwyzer hei sech ufe Wäg gmacht, z’mitts düre Strom vo Volk und Truppe, wo Quartier und Sammelplatz gsuecht hei. Chuum ufem freie Fäld usse, ghöre si hinder sech im Stedtli Alarm schla. Irged amenen Ort het me ghöre schieße, und du sy Rüter cho z’ sprängen und hei brüelet, es syge Husaren im Azug, wo der Armee wellen i Rügge falle. Jitz isch e fürchterlechi Konfusion usbroche. Alles, was mit Fuehrwärk uf der Straß gsi isch, het agfangen uf d’ Roß losschla und hüschtere, für ga Varades yne z’ cho. Anderi sy vo der Straß ab i d’ Fälder use gloffen und hei schnuerstracks wieder a d’ Loire zrück welle. Wieder anderi sy ratlos blybe stah und hei usgluegt, ob niemer well Ornig schaffe. Da und dert hei sech aber doch chlyneri Truppe formiert und sy i der Richtung vormarschiert, wo me het ghört schieße. Da sy di beide Schwyzer uf ne merkwürdigi Cavalcade gstoße. E Chnächt het es Roß am Zügel gfüehrt, und uf däm 191 isch es Buebli mit mene sunneglänzige Chruslechopf gsässe, gwüß nid elter als sibni. Das het e Chindertrummlen umghänkt gha, druuf gschlage, was gisch, was hesch, und derzue mit sym dünne Stimmli de Soldate zuegrüeft: «Victoire! Victoire! — Soldats, battez-vous bien pour bon Dieu et le roi!» Di strube Manne z’ ringsetum hei glachet; aber derby syne di lutere Tränen über d’ Backen ab gloffe. Si hei zu däm Chind und zu syr Muetter, wo näben ihm här gritten isch, ufgluegt, wie wenns Ängel vom Himmel wäre. Mit mene lute Schlachtruef sy si i chrisdicke Schaare däm chlyne Held nachemarschiert. Si hei ne gkennt und schier wie ne Heilige verehrt. S’ isch der Suhn gsi vom General Bonchamps, wo me währed der Nacht tot über d’ Loire bracht und hienache begrabe het, damit er nid i Findeshänd falli. Weder sy Frou, no ihri Chinder, hei’s i däm Momänt gwüßt, will me se mit dem erschte Schiff übere Fluß vorusgschickt het.
Sobald di Truppe nes paar hundert Schritt sy vorgrückt gsi, het ds Schießen ufghört, und d’ Ufregung hinder der Front het nahgla.
Es het scho gnachtet, wo du ändlech di beide Schwyzer zu de Schildwache vorem Versteck vo ihrem General cho sy. Tief imene Wald, i der Hütte vo mene Cholemandli hei si ne gha, und syni Adjutante hei juscht vor der Türe berate, ob si nid wieder mit ihm i ds Stedtli zrück welle, will me hie o gar so nüt het chönnen uftrybe, für dem Verwundete z’ hälfe. Er isch i mene 192 fieberige Schlaf gläge, uf nere Strouburdi, und sy heldehafti Frou het zu syne Höupte der Rosechranz bättet. Ihrne wachsamen Ohren isch aber nid etgange, daß Schritte zum Huus cho sy, und si isch cho luege, was es gäbi. Jitz het nere der Chäller brichtet, sy Kamerad da sygi Offizier gsi bi der Schwyzergarde. Das het se du mächtig interessiert. Si het se gheissen i d’ Hütten ynecho und du der Abram afah usfrage, wie-n-er im Ougschte vorem Jahr heigi chönnen ertrünne. Und jitz het der Lütenant nere nid nume churz und bündig sy Flucht erzellt, er het nere sys Härz gläärt. Fascht es Jahr lang het er kei Möntsch meh gseh, däm er ganz hätti chönne troue, und drum isch es ihm e wahri Wohltat gsi, ändlech einisch frei und offe dörfe z’ rede. Är syg eine vo den erschte gsi, wo mit dem Pariser Pöbel Händel übercho heige, het er brichtet, und drum syg er afangs Ougschte mit der glychen Abteilung, wo der Chäller und syni Lüt derby gsi syge, i d’ Normandie gschickt worde. So syge si du der Schlächterei vom zächeten Ougschten ertrunne; aber grad das syg ihm ds Ergschte gsi, wo-n-ihm heigi chönne passiere.
Ja, het der Chäller gseit, si heigen alli gmeint, der Abram well sech no hindersinne; si heigen ihm lang nid trouet und gförchtet er tüej sech de no nes Leid a, bsunders, wo-n-er nid mit ihnen i d’Vendée welle heig.
D’ Marquise het ne gfragt, ob er öppe probiert heig i d’ Schwyz z’ flieh.
193 Das hätt’ er nid über sech bracht, het er g’antwortet, er hätti sech ja daheim niene dörfe zeige. Und derzue wär er chuum läbig über d’ Gränze cho. Lang heig er sech bsunne, was er söll. Aber wo-n-er du vernoh heigi, daß si i der Vendée ärnscht mache, da heigs ne doch du nümme bha. Er heig eifach müesse cho, und jitz gang er nid ehnder hei, als bis er dem Tod glych tief i d’ Ouge gluegt heigi, wie syni Kameraden i de Tuileries.
D’ Marquise het dem Abram d’ Hand gä und dem Chäller gseit, er söll ihm en Abteilung vo syr Kompagnie avertroue. Si well de im Chriegsrat scho derfür sorge, daß er i aller Form zum Offizier ernennt wärdi.
Der General het gstöhnet, d’ Ougen ufgschlagen und sech gstreckt und dräiht. Me het ihm z’ trinke gä und ne-n-us sym elände Strouhuufe chly besser zwägbettet. Sobald er wieder still worden isch, fragt d’ Marquise der Abram, ob er no keis sacré-coeur heigi. Das müeß er doch a syr Bruscht trage, wenn er vor schwache Stunde well sicher sy. Si heig ihm da eis, wo no der Bischof vo Agra gsägnet heigi. Und gäb er numen öppis druuf g’antwortet het, nischtet si das linigen Ehrezeichen und Amulett us ihrem Reisbündtel vüren und derzue grad Faden und Nadle.
Der Lütenant nimmt das Plätzli mit dem bluetrot ufgmalete Härz und Chrüz und schrybt mit mene Silberstift, wo-n-er by sech treit het, öppis uf di lätzi Syte. D’ Marquise nimmt ihms us der Hand und seit, er söll d’ Chutten abzieh, damit si-n-ihms chönn ufnähje. 194 Bi däm miserable Flackerliecht vo mene Chienspahn isch es nid liecht gsi yz’fädne; aber di chriegsgwaneti Frou het das schier blinzlige chönne. Wo si parat isch, gseht si, daß er sys Chleid no nid het abzoge gha. Warum, het si grad errate. Er bruuchi sech nid z’ geniere, seit si, i der Vendéer-Armee findi me nid mängs ganzes Hemli; aber das heig nüt z’ säge. Wo me sys Bluet für Thron und Altar dragäbi, chöms nid druuf a, über was es fließi.
Jitz het er nid wyter Komplimänt gmacht. Bevor si ds Amulett ufnäiht, luegt si, was er hindedruuf gschribe het. «Madeleine Herbort» list si. Um ihri fyne Läfzgen umen isch es Lachen und i ihrnen Ougen e fründleche Gwunder. Aber si seit nüt.
Mit mene ganz eigete Gfüehl het der Abram das Zeichen uf syr Bruscht gseh. «Vor schwache Stunde..!» het er sech gseit. «So sygs de!» Zu der Marquise seit er, es wärd’ ihm nid schwär falle, sy Ma z’ stelle. Under däm Volk chönni me ja gar nid anders. Das chömi nume dahär, het sie-n-ihm g’antwortet, daß si obem Wunsch ihrem Chünig z’ diene Huus und Hof und alles dra gä und vergässe heige. Sobald e Möntsch nütmeh heig, wo-n-ihm ds Härz chönnti spalte, faj er a Wunder verrichte.
Der General het mit zuenen Ouge glost. Jitz seit er: Är erläbi’s nümme, aber di andere da wärde’s gseh, d’ Längizyti na ihrem Hab und Guet änet der Loire wärdi de Vendéer ds Gnick bräche.
195 Underdesse hei si vorussen alles zwäggmacht, für der General i ds Stedtli zrückz’bringe.
Ganz hübscheli isch alles use düüßelet. Mit nere Chienfackle het öpper düre Wald zündtet, und di beide Schwyzer sy mit schußfertige Gwehr voruus gschliche, währed me der Verwundet sorgsam über Wurzlen und Grebe treit het. Wo si vore Wald usechöme, het men am anderen Ufer vo der Loire ei Röti a der andere gseh. Dert äne hei si im Name vo der Möntschlechkeit d’ Heimet vo de Vertribene verwüeschtet. Dä Anblick het allne schuderhaft wehta, und si sy verschmejet blybe stah. D’ Marquise het über d’ Tragbähre vo ihrem Ma wäg uf di nächschti Füürsüüle zeigt und zu eim vo de Begleiter gseit: «C’est votre château, monsieur.»
«Je le vois. — N’importe» het dä g’antwortet und mit aller Chraft i di stilli Stärnenacht use grüeft: «Vive le roi!»
«Vive le roi!» het ds Echo vom schwarze Waldsoum umegä. 196
IX.
Uf der Abedsyte vom Schloß Wildestei im Aargau hei d’ Lila blüejt, und der Guldräge het syni gäle Trüble derzwüsche ghänkt. Der Füürbusch het vor de wyße Muure brönnt und underem Garte bis i ds Aarefäld abe het d’ Öpfelbluescht Mejen über Mejen ufgstellt. Ja, so wyt me ds Land ab gseh het, sy d’ Aare mit ihrne silberige Glunggen und ds stoubwyße Band vo der Poschtstraß nume so dür Blueschtmeje gschloffe. Dert ussen isch d’ Sunne no höch am guldige Himmel gstande. Aber uf der ganze Blueschtherrlechkeit und i de Fänschter vom Schloß het alli Bott der Widerschyn vo Blitze gflimmeret, wo wyt änefür der wyßglänzige Feschti Länzburg dür ne schwarzi Wätterwulken überem Luzärnbiet gschosse sy, und albeneinisch het me’s ganz dumpf ghöre donnere.
I däm wüehlige, duftige Chranz, wo ds ganze Schloß umarmet het, isch — wieder ganz d’ Haselmuus vo ehmale — ds Madeleine Herbort umenandere gfahre. Was hets dert z’ tüe gha? Nu, was öppen e jungi Landvogtstochter ds sältmal z’ tüe gha het: i di schöni Landschaft passen und öppis dervo i ds 197 Huus und under d’ Lüt trage. Aber i so mene wältverlorenen Egge? — Ja nu, lat der lieb Gott nid a den einsamschten Orte grad di schönschte Blueme wachse? — Die chömen o nid zu de Möntsche, me mueß se ga reiche. Ds Madeleine het sech i d’ Stilli vo däm Burgläbe scho lang ergä gha. Was isch ihm Märchlige no gsi, sitdäm me z’ ringsetum e Schejelihaag ufgstellt het vo luter «es schickt sech nid»? Z’ Bärn inne het sech di jungi Wält amüsiert, und mänge schöne Cavalier hätti d’ Händ usgstreckt, für d’ Haselmuus z’ fah. Aber e Brut isch e Brut, und d’ Cherubim mit dem gschliffne Schwärt hei ds Paradies chuum besser chönne hüete, als di stränge Begriffe vom Herr Heimlecher dä Brutstand. Das isch aber uf d’ Längi allnezsäme verleidet, und will der Herr Ryhiner o afange chly gnue gha het vo sym Heimlecheramt, het er bi der nächschten Amtsbsatzig e Landvogtei gheuschen und ds Los für Schänkebärg zoge. Der Amtssitz isch z’ Wildestei gsi, und dert het sechs la läbe. Was Märchlige dem Madeleine gsi isch mit syne Fischreiglen a der Aare, mit de Hasen und Füchs am Bort, mit dem Lächehuus und syne Ställe, das hets hie o gfunde. Ds Herr Ryhiners hei ihres Pflegchind o nid apartig bruuche z’ hüete. Hienache der Aaren isch wyt und breit nüt Gfährlechs vo junge Herren umewäg gsi. Und was alli drü bsunders hei gwüßt z’ schetze: kei Möntsch het dert unde gfragt: «Heit dr no geng keini Nouvelles vo Paris?» Di Herre von Effinger 198 z’ Wildegg äne hei Bscheid gwüßt und nie gfragt. Und di bräschthafte Gwundernase, wo ga Schinznach und Bade gfahre sy, het me vo de Stubefänschter us o änet dem Wasser gseh vorby gutschiere.
D’ Wintere frylech, ja die sy längwylig gsi — o du liebi Zyt! Aber sobald der Früehlig i ds Land grückt isch, het me di länge trüebe Wuchen im Schwick vergässe.
Ds Madeleine isch juscht mit menen Arvel Lila vo der Terrassen uf der Abedsyten i Burghof und het se dert am achteggige große Brunne wellen i d’ Vase verteile, für e chly Früehlig i d’ Stuben ufez’bringe, da rüeft ihm ds Lisetti, wo dert usse g’gartnet het, nache: «Jumpfer Madleni, es chunt e rote Rüter der Bärg uf.»
Ds Härz het ihm schier welle blybe stah, wo-n-es das ghört het. Es het di ganzi Bluemeherrlechkeit nume so ufe Brunnerand gworfen und sech nidemal Zyt gnoh, d’ Schärbe vo däm Vasen ufz’läse, wo’s derby abegschlage het. Ohni dernah umez’luege, isch es uf d’ Terrassen use gschosse. «Wo, wo?»
«Er isch jitz grad i de Böume. Wartet nume, er chunt de dert bi den üssere Hüser wieder vüre.»
«Ah, no so wyt?»
Chuum isch der rot Wafferock wieder zum Vorschyn cho, isch ds Madeleine wie vom Ärdbode verschwunde gsi.
Jitz sy doch d’ Muure vo Wildestei dick, d’ Türen ehnder rar, und wenn me vo de Terrasse, wo usse dranne chläbe, i di landvögtlechi Bhusig yne wott, 199 so mueß men ufem chürzischte Wäg no um vier Eggen ume. Nütdeschtminder het na drei Minute vo der Sattelchammeren änet dem Hof bis i d’ Chuchi vüren alles gwüßt, daß e rote Rüter der Bärg uf chömi. Und vom Gutschner bis zur Frou Landvögti, wo uf der Schnäggestäge vor Emotion het müessen absitze, het es jedes a dä Tag dänkt, wo der Herr Abraham Saager wie-n-e junge Halbgott mit silberige Brandebourgs dem Chrummholz nah ga Märchligen isch cho z’ galöpple.
Der Herr Landvogt het es Glöuf ghört i de Gäng und isch us sym Arbeitscabinet abecho. «Um ds Himmelswille, was gits?» fragt er, wo-n-er sy besseri Hälfti z’mitts uf der Stäge gseht am Bode sitze. Mit beidne Hände het si ds Härz zwüsche de Rüppi hinderedrückt. «Der... der... Hämi!»
«Wo?»
D’ Frou Landvögti zeigt irgedwohi. So uf nere Schnäggestäge, weiß me ja nie, wo Morgen und Abe sy, gschwyge de Holderbank und Auestei. Derzue het si sech mit der Überlegung müessen abfinde, daß ihri Sparz no nid nache sygen und d’ Frou Saager einisch gseit heigi, ihri Herre heige nere so nüt uf mene Schaffüüschtli, wo si doch juscht eis i der Beizi... «nei öppis eso! — Grad hütt am allerwenigschte hätt’ i dänkt, daß er chönnti umecho.»
Me het müesse platzmache, vowägen es sy Schritten und Mannsstimmen obenabe cho. Der Landvogteischryber 200 mit dem Venner Balger, wo sit vorgeschter da gsi isch, uf neren Inschpäktionsreis mit Übungen im Wurschtryte.
Underdesse het ds Madeleine sym Übernamen alli Ehr ata. So gleitig isch es no nie di halsbrächerische Stäge vom große Turm ufegchlätteret. Dert hätti me’s sicher nid gsuecht, und es hätti so schön chönnen us de Schießscharten i Hof abe glüüßle. Aber erscht, wo-n-es ufen oberschte Bode chunt, gsehts, daß im Dach alles voll Wäschpinäschter hanget. Also, husch, wieder abe. Jitz chunt ihm z’ Sinn, daß ja uf der Bärgsyten uralti Yrichtunge zum Useluegen und Enfiliere vom Schloßgrabe sy. Da isch im Egge gäge Välten use so-n-es Erkerli ghanget, wie-n-en agchleibbete Cheigel, wo vor Zyte d’ Schildwache di ganzi Nord- und Oschtflanque hei chönnen überluege, aber o grad wie gmacht für gwunderigi Burgtöchtere. Aber o je! So hundert Jahr Fride tüe mängs ändere. Da sy jitze mächtigi Cheschteneböum gstande, über und über voll wyßi Bluemecherze. Und scho het me der Huefschlag uf der Straß unde ghört. Ds Madeleine het dür ne Lücke nume d’ Bei vom Roß z’ gseh übercho und grad no der Fueß vom Rüter mit Bügel und Sporre. Jitz kennt ja frylech es Meitschi sy Schatz o scho am Absatz oder Fueßspitz ume; aber füf Jahr lang het’s halt doch scho dennzumal es paar Stifel nid gha.
Also wyter! Ds Stägli ab uf däm Türmli i länge Wehrgang vo der Oschtfront, währed dusse, trapp trapp 201 trapp der Rüter e Bitz wyt änenabe müesse het, für de uf der Morgesyten ufem breite Torwäg dür di mächtigi Allee ufez’cho. Mit geng strängerem Härzchlopfen isch d’ Haselmuus i der landvögtleche Wöschhänki hinder de Lilache düre g’gümperlet bis es inwändig über ds große Tor cho isch. Dert isch wieder so-n-e Chropf ussen a der Muure gsi mit Löcher im Bode, für Päch oder sünscht öppis grüslechs uf d’ Höupter vo de Belagerer abez’la. Hütt’ isch nüt derdürab als ds Madeleines Gwunder. Jitz het äs o d’ Händ uf ds Härz drückt. Es Roß, Stifel, wyßi Hose, e rote Rock mit schwarze Revers, silberigi Epaulettes und... der Xandi! Bi mene Haar wär’ e Freudegöiß dür d’ Wehrlöcher ab gfahre.
Er springt ab und pung — pung plötscht der mächtig Ring a ds Tor. Me ghört riglen und raßlen und gyre. Di chlyni Porte geit afangen uf, und usem sunnige Hof und Torgwölb springt e breite Schyn i Schloßschatten use, grad ufe rote Rock. Aber wär isch jitz ächt am meischte verwunderet gsi, dä dussen oder dä dinne? Underem Tor steit im glahrige Liecht d’ Silhouette vom Venner Balger und dernäbe der Landvogteischryber. Si hei juscht über Land welle.
Mit stächigen Öugleni het der Herr Venner dä schön Offizier agluegt und i sym kantige Revisoreschädel nachegrüblet, wo-n-er däm scho chönnti begägnet sy. Undereinisch chunt’s ihm. «Aha, soso hmhm. Der tuusigsapperlott! Das isch ja der Herr Wagner, oder nid?»
202 «Prezis, Herr Venner.» Der Xandi seit das mit Usicherheit. Heiß isch ihm der Chlupf düre Lyb gschosse: I bi doch nid öppe lätz brichtet und dä da Landvogt vo Schänkebärg statt dem alte Ryhiner!
«Soso, Dir heit du schynts anderi Ambitionen ergriffe?»
«Ja, aber säget mer, der Herr Ryhiner isch doch hie?»
«Ja frylech, er isch dobe. Mer hei ne vori gseh.»
Underdesse hei di indignierte Blicke vom Herr Gabriel d’ Chneu vo syr Frou sowyt gsterkt gha, daß si ds Kommando vom innere Dienscht wieder het chönnen ufnäh.
«Wo isch ds Meitschi?» fragt er zur Äßstubetüren y. Dert hei bereits Gschirr und Services tschäderet und gchlingelet.
Ds Meitschi? — Ja, a das het me vor luter Ufregung gar nid dänkt, und jitz chunt der Frou Landvögti erscht z’ Sinn, daß es i sym défraichierte Bovelfähnli g’gartnet het und daß me’s no hätti sölle schicke, sech echly ga z’wägmache. Alles, was a Dienerschaft dä Ougeblick no isch gsi ufz’trybe, het men uf ds Madeleines Piste ta. Und währed d’ Tante Rosinen na mene flüchtige Blick dür nes Gangfänschter i ds Huus yne rüeft: «Er isch ja scho im Hof,» flüge di dienschtbare Geischter us beidne Toren und rüefen i geng wytere Bögen um ds Schloß ume: «Jumpfer Madleni! 203 Jumpfer Madleni!» Zu allem Überfluß isch ds Thale-Bäbi, es läbigs Jäthouli, no ne Blick i Brunnetrog ga tue, will es d’ Jumpfer Herbort z’letscht no dert gseh het.
Däm allem het ds Madeleine dür ds Härzloch vo mene Felladen i der Wöschhänki zuegluegt.
D’ Frou Landvögti het natürlech nid chönne warte, bis me di Verlorni, wo mängisch bis a d’ Aaren aben oder wyt der Bärg uf ihrne Liebhabereie nachegstrichen isch, ybringt. Si befiehlt der Junker Offizier i Saal z’ füehren und dem Herr Landvogt z’ mälde, er sygi dert. Derwyle het si no gschwind vor ihre Spiegel welle springe.
Mit zitterige Hände het si a ihrer Coiffüre gniffelet und vor Ungeduld derzue gstampfet und sech ds ganze Glück repetiert, wie-n-es jitz ändlech na so mene längen Alouf glanzvoll uf ihres Huus müeß gumpe. Si het vor Tätigkeit gwalpelet, wie-n-es Heufueder, wo si i Saal überen isch. Ds Gsicht vo ihrem Ma, wo gäge d’ Türe luegt, achtet si gar nid. Si gseht nume der füürrot Rüggen und di soignierti pudereti Coiffüre vom Offizier. Dä ghört d’ Türe gah, springt uf und — isch halt der Xandi Wagner.
Es isch scho chly stotzig gsi für ne Frou i ihrem Alter. Si het sech a öppisem müesse ha und erwütscht i ihrem Chlupf ds Lütiband, wo grad näbe der Türe hanget. Es het ds Glöggli däne, vor der Meitlistube, grad a d’ Dili ufegschlage.
204 «Potz Tüüner hingere!» het ds Chöchi gseit, «es pressiert mit Schyn. — Lisetti, Lisetti! Ghörsch nid, wie nötlig si tuet?»
Ds Lisetti, wo sy Nase no vor der Frou Landvögti zum Fänschter usgstreckt und nachhär der Gascht i Saal gfüehrt het, isch druuf gfasset gsi, d’ Frou Ryhiner müesse ga hälfen ufz’ha. Stattdäm findt es se vor der Tür ussen im Vestibüle. «Si sölle d’ Jumpfer Madeleine nid wyter sueche. Gang, spring! Säg ne’s!» het si befohle.
Mit merkwürdig offenem Verstand isch ds Chammermeitli uf d’ Intentione vo syr Herri ygange: «Aber, we’ si von ihm sälber heichunt, söll me’re de säge, es syg der lätz?»
Der Herr Lütenant het das dinne besser ghört als d’ Frou Landvögti. Syni Ohre sy uf alles gspitzt gsi, was no het sölle zur Tür ynecho, währed d’ Tante Rosine schier der Chopf verlore gha het.
«Wenn si heichunt, so rüef de z’erscht mir, hesch ghört?»
«’s söll nid fähle, Frou Landvögti.»
Der Herr Ryhiner hätti nid müesse scho meh als dryßig Jahr Staatsdienscht hinder sech ha, wenn di Sürprise ne hätti sötten usem Hüsi bringe. Mit der ganze Liebeswürdigkeit vo menen alte Gentilhomme, wo, scho z’ lang näbenusse, chly Längizyti na Lüt und Gsellscheft gspürt, het er di unerwarteti Visiten epfange. Si sy scho tief im Gspräch über d’ Schicksal vom 205 Regimänt vo Wattewyl gsi, und sogar d’ Frou Landvögti het underem Bann vo ds Herr Ryhiners Blicke sech sowyt wieder binenandere gha, daß si het chönne säge: «Es isch gar fründlech von Ech, daß Dir der Wäg hiedüre nähmet. Sünsch fahrt geng alles dert äne vor üser Nase düre, und mer hei nüt dervo.»
Nachhär frylech het si nümme gar viel zur Underhaltung bytreit. Di armi Hutten isch i menen arge Thäber gsi. Geng und geng wieder het si über ihri Frivolité-Arbeit ewäg der Xander agluegt und müesse stuune, was di paar Jahr Dienscht us däm Bäremani gmacht heige. Nah-ti-nah sy nere d’ Ougen agloffe, und si isch ufem Punkt gsi sech ga z’ verstecke, wo d’ Türen ufgeit und ds Madeleine ynechunt. I mene ganz eifache wyße Röckli und nere heitergrüene Gstalt isch es da gstande, mit mene subere wyße Fichu Marie Antoinette. Das het men aber chuum gseh ob der Riesebuschle vo Lila, wo-n-es im Arm treit het. Und ganz wie albe, es Hälsli zum Drybyßen und ds Näsi i der Luft, und di hällbruunen Ougen und di guldige Haar!
Me het emel o müesse luege, wo der Herr Lütenant dem Madeleine sys Komplimänt und Baisemain gmacht het. Und du sy si da so näbenand gsässe, wie wenns geng eso gsi wär, und hei sech glücksälig agluegt, und doch...
Es het allne Vieri fascht ds Härz verrisse, so daß me sech vor jedem Stocke vom Gspräch völlig gförchtet 206 het. Der Herr Landvogt hets nid derzue la cho. Gschickt het er d’ Conversation mit Fragen und Exkursen im Fluß bhalte. D’ Frou Landvögti hingäge het eifach nümme chönne. Di Andere hei gmeint, si gangi wägem Zabetrinke ga Ordres gä; aber si isch weder i d’ Äßstube, no i d’ Chuchi. I ihri eigeti Stuben isch si gange, a ds offene Fänschter ga sitzen und ga briegge.
Wo’s nere du wieder glugget het, isch si mit Yfer hinder ihri Huusfrouepflichte, und der «Lätz» het nüt drüber gha z’ chlage, daß men öppen a Spys und Trank d’ Ettüüschung hätti la merke.
Si hei ne-n-underdesse gfragt gha, was er vor heigi. Und wo-n-er brichtet het, er sygi eigetlech ufem Wäg ga Wildegg, für bim Vatter vo sym Fründ Effinger ga Landwirtschaft z’ lehre, het der Herr Landvogt uf de Stockzände glachet. Er sygi z’ spät für dert übere, will zwüschen Aarau und Brugg nienen e Brügg über d’ Aare füehri. No so gärn het er ds Nachtquartier im Schloß agnoh. Und du het me zsäme ne heimeligen Abe passiert. Was het me sech nid alles gha z’ erzelle. Meh als einisch het der Xandi brichtet, er syg i däm Piemont unde trotz allem Schönen und Interessante doch mängisch druff und dranne gsi z’ desertiere vor Heiweh. Wenn er nid sech vor sym Vatter gschämt hätti vor der Zyt umez’cho, so hätt’ ers gwüß gmacht. Na was er bsunderbar Längizyti gha heig, het me ne nid bruuche z’ frage. Me het nüt derglyche ta, und wo der Xandi nam füfte Glas Guldwändler 207 meint, er müessi no dütlecher rede, het der Herr Ryhiner gseit, är hülfi jitz i d’ Fädere desertiere.
Das het me du o gmacht. Aber ussert dem Xandi mit syr gsunde Reismüedigkeit und syr Guldwändlerglunggen im Mage het niemer bsunderbar guet gschlafe. Si hei sech ygredt, es sygi vom Wätterlüüchte, wo alli Ougeblick bis z’ hinderscht i d’ Stube zündtet het. Di gueti Tante Rosine het geng und geng wieder das schöne Paar gseh, wie si nächti da binenandere gsässe sy, und de albe wieder a di trüebe Tagen und Wuche vom Summer und Herbscht anno zwöienünzgi müesse dänke. O bhüet’is, ihre sy dennzumal d’ Ougen ufgange. Si het nume nüt derglyche ta, für dem Madeleine ds Härz nid no schwärer z’ mache. Keim Möntsch het si dörfe säge, was si eigetlech vo der Sach dänkt und was si afange bald hätti möge wünsche, am allerwenigschten ihrem Ma, wo ne Ladstäcken i sym Gnick gha het und das nid numen i Staatsgschäfte.
Am Morge, so um di drü ume, het der Xander öppis ghöre chlepfe. En Ougeblick isch sy Stube tagheiter gsi, so daß er z’ Vollem erwachet isch. Jitz het er gmerkt, daß es schwärs Gwitter usbricht. Es het d’ Felläden uf und zue gschletzt, d’ Wätterfahne hei g’gyret, und um ds Schloß ume hets gchutet und ghüület wie ds wild Heer. O was isch das für nes herrlechs Gfüehl gsi, bi däm Wätter hinder de dicke Muure vo nere trotzigen alte Burg, under eim Dach — Xandi, ghörsch? — under eim Dach mit der Haselmuus. —
208 Na so etsetzlich viel Längizyti! Ja, es isch sech scho derwärt gsi, das usz’halte.
Im Dachboden ob ds Xandi’s Stube hets grumplet und pfiffen und gstöhnet zum Fürchte, und d’ Tapete het nume so gflimmeret vo de Blitze. Aber das alles isch ja bloß gsi, für ihm der Ougeblick no säliger z’ mache. Er isch ufgstanden und a ds Fänschter ga luege. Wie-n-es Meer hets da unden im Wald zwüschem Schloßbärg und der Aare gruuschet und gchroset. Und bi jedem Schyn het ds silberige Loub vo de Wyden ufglüüchtet wie-n-es Heer vo verfolgete Geischter, und derzwüsche hei, wie Fänschter us der Underwält, Gießen und Glungge gflammet. D’ Luft isch obe voll Schwäfelgruch gsi, und vo unde hets na nassem Härd, Lila, Geißblatt und Stärneblueme gschmöckt. Der Xandi het sech ganz uf di breiti Fänschtersimse gleit, bis ihm der Rägen uf sy heiße Chopf gfallen isch. Wenn er nume Fäcke gha hätti! Was wäri das für nes Flüge gsi, i däm Ufruehr vo Himmel und Ärde! Grad, was me möchti, wenn me nümme Platz het im Härz für alles, was me gspürt und sinnet.
Aber ds Mächtigschten i däm Schouspil isch halt doch d’ Burg Wildegg gsi, wo grediübere still und schwarz uf ihrem Bärgrügge gsässen isch, wie-n-en Uhu uf mene Fündling, und wenn albe der Himmel ufgflammet het, hei d’ Ouge vo däm Riesevogel im Widerschyn blinzlet. Eifach gruusig. Ihm hei si zueblinzlet. Er het wohl gwüßt, daß dert äne, hinder dene Fänschter der 209 chalt Verstand wohnt, wo seit: «Bsinn di, was d’ machsch. Es het dir no niemer gseit, er sygi tot.»
Wo der ergscht Ufruehr isch vorby gsi, isch der Himmel überem Cheschtebärg e chly bleicher worde. Me het nah-ti-nah Wald und Bärg, Straß und Fluß chönnen underscheide. E glychmäßige Räge het gruuschet. Da het sech der Xandi wieder i di dumpfi Stube zrückzoge, isch uf ds Bett glägen und sälig ygschlafe.
Nam Déjeunieren het der Herr Landvogt sym junge Gascht la sattlen und ihm allerhand Grüeß ga Wildegg uftreit. Er söll vom gueten Ougeblick profitiere, het er ihm grate, es sygi geng no topp und me wüssi nid, wenn wieder e Strubhuußete chömi. Es isch guet gsi, het er das vom Wätter no gseit, sünsch hätti der Xandi nid begriffe, wie das vom «gueten Ougeblick» z’ verstah sygi.
Vergäbe het er mit syne hungerigen Ouge d’ Hoffänschter abgsuecht. Es isch niene kei blunde Heuel zum Vorschyn cho. D’ Torflügel sy hindena offegstande. D’ Nachtgeischter hei dem rote Rüter allerhand Blüemli ufe nasse Wäg gstreut gha, und d’ Tropfe, wo vo de breite Cheschtenefächer uf ihn gfalle sy, hei im Silberglanz di suber putzten Uniformchnöpf no möge. Uf der Höchi ob Välte het er no einisch zrückgluegt, öb nid doch villicht a menen Ort ihm es Tüechli winki. Aber nume di breite Dachfirschte hei über di mächtig ufbouete Boumchrone mögen übereluege.
So wäri du di Visite ganz nam Sinn vom Herr 210 Landvogt abgloffe. Wenn me nume nid so erschröcklech viel Zyt gha hätti zum Nachedänke! Der Herr Ryhiner zwar hets no gäbig gha, emel hütt. Chuum isch der Rüter zum Tor us gsi, het der Herr Balger wieder öppis gha z’ frage, und willfähriger als sünsch isch der Herr Landvogt mit ihm i der ganze Gäged umenandere gfahre. No nie, sitdäm si z’ Wildestei gsi sy, hets d’ Frou Rosine dunkt, sygi ihre Ma so guet zum Loufen ufgleit gsi, no nie so unexakt zu de Mahlzyten und nie so pressiert zum Wiederfurtspringe. Und het si ne z’ nacht wellen i ds Gspräch zieh, so het er allimal scho gschlafe wie-n-e junge.
Ne zytlang isch das eso gange. Aber no baldeinisch het du das Pressant-Tue der Herr Gabriel doch afah längwyle, und er het öppis anders, kommöders ersunne: mutze Bscheid gä und preokkupiert sy. Öppe grad viel gmüetlecher isch dermit ds Familieläben nid worde. O das isch ihm verleidet; aber bi Lyb und Stärbe het no niemer sölle merke, daß sy grundsätzlechi Strängi am Murbe sygi.
Z’erscht het d’ Frou Ryhiner würklech gmeint, ihres Mandli sygi am Versteinere. Na-ti-nah hingägen isch si doch du drüber cho, daß ne ds Schicksal vom Madeleine nachegnoh het, und völligi Gwüßheit het si übercho, wo-n-er ei Morgen elteri Zytungen erläse, lang öppis drinne gsuecht und ändlech bim Wiederzsämelege gseit het: «Es dunkt mi würklech, me wüßti ’s jitze, wenn no öppis z’ hoffe wäri. Jitz isch es de 211 scho bald zwöi Jahr, daß si der Robespierre, dä Uflat, gchöpft hei.»
«Was wüßti me?» fragt d’ Frou Rosinen und leit ihri Arbeit uf d’ Schoß.
«O nüt.»
Si het wohl gwüßt was, und i ihrer verhänkte Seel hets afah tage. No am glyche Vormittag isch vo Aarau Bscheid cho, d’ Frou de Chateauvieux sygi mit ihrem Ma uf der Reis ga Bade, si chömen über Wildestei. «Eh, Gott Lob und Dank!» hets gheisse. «Ändlech wieder einisch öpper, wo öppis chönnti wüsse.»
Dasmal sy du d’ Sparz nache gsi, und Fisch het men im Trog gha und sünsch allerhand äßbari Sache, so daß me z’ morndrisch nid di chlynschti Muggen im Fernrohr gha het bim Usluegen uf d’ Aarauerstraß. Ändlech het me ds Roßgschäll i de Böume ghört, und bald druuf der Wagen im rüejige Poschttrab gseh cho z’ rößle.
Dä arm Herr Maréchal-de-Camp het grüslech gleidet gha, sitdäm ne d’ Frou Rosine zum letschtemal gseh het. Es isch emel o-n-es Borz gsi d’ Schnäggestägen uf, und gchychet het er, daß Gott erbarm’! Und si wär’ jitz o nümmen über d’ Wuehre g’gumpet. Derfür het si deschtmeh gwüßt z’ brichte. So viel anenanderen isch z’ Wildestei sit mängem Jahr nümme gseit worde. Natürlech sy si ds sältmal, wo si vo Nyon abgreiset sy, z’ spät cho zu allem. D’ Regimänter sy meh oder minder usem Lym gsi, und gäb was me no umenandere 212 gfahren isch, für mit de Lüte z’ reden und wieder öppis zsäme z’ bringe, z’ gueterletscht het einen uf de Chneue danket, wenns ihm graten isch, irged i mene Versteck der Chopf ufem Hals z’ bhalte.
«Ja ja,» het d’ Maréchale gseit, wo si bim Sparzässe dem Madeleine zuegluegt het, «schad isch es halt doch, daß mer so spät uf d’ Wält cho sy, gäll? Aber verloren isch nie, was men a gueti Maniere gwändet het. — Es wird ja jitz wohl bald überstande sy.»
Jitz fragt d’ Frou Rosine der Herr Maréchal, öb er no a ne Müglechkeit gloubi, daß der jung Saager mit dem Läbe dervo cho sygi.
Dä het großi verwundereti Ouge gmacht, und sy Frou het ihm d’ Antwort vorewäg gnoh, so daß er rüejig sy Sparzstängel het chönne fertig absugge.
«Es isch grad no jitz alles müglech,» het si gseit. «Dir gloubet nid, wohi überall sech di arme Schwyzer verschloffe hei, wo dem Massacre ertrunne sy.»
«Mi dunkts nume kurios,» meint d’ Frou Landvögti, «daß alli di Recherches, wo me gmacht het, zu nüt gfüehrt hei. Entweder läbt er halt doch nümme, oder me het is gueti Wort gä und nüt gmacht.»
«Das isch villicht zu sym Vorteil gsi,» seit d’ Maréchale. — Derby luegt si i eim furt, was ds Madeleine für nes Gsicht derzue machi —. «Wie mängisch hei unüberleiti Recherches so ne-n-arme Gügger grad juscht a ds Mässer gliferet! — Wüsset dr, was i gloube: Der Hämi isch bi dene gsi, wo me vorem 213 zächeten Ougschten i d’ Normandie gschickt het, und vo dert isch er villicht nach Ängiland oder am Änd i d’ Vendée. Verbürge wett i frylech nüt; aber i ha geng gärn ds Bessere gloubt. Wenn’s ech rächt isch, will i jitz de no einisch ga Paris schrybe.»
«Ja, aber...»
«Löit mi nume mache, i ha scho Sorg.»
Me het du no viel vo Possibilitäte gredt und isch nah-ti-nah wieder uf d’ Politik und di böse Zyte cho, und di beide Herre sy eis gsi i der Vermuetung, daß me d’ Revolution o i der Schwyz no wärdi z’ gspüren übercho, es fragi sech nume wie.
Bim Café, wo me hütt trotz dem schöne Wätter im Sääli het müesse näh, für dem Herr Maréchal d’ Stäge z’ erspare, het du d’ Madame de Chateauvieux betüüret, si heige gwüß der Détour über Wildestei nume par amitié gmacht, aber wenn me doch jitz einisch hie sygi, so möcht’ si grad profitiere vo der Occasion. Ob es ächt nid z’ mache wäri, daß ds Herr Ryhiners ihne würde Märchlige verlyche füre Räschte vo der Zyt, wo si no z’ Wildestei syge. Si heige z’ Bärn niene nüt gfunde, wo ne würdi passe.
Jitz hets würklech d’ Tante Rosine wunder gnoh, was ihre Landvogt wärdi, säge, ob er geng no hinderheltig blybi und wie allnen andere, wo gärn ga Märchlige cho wäre, abschlegige Bscheid gäbi, oder ob am Änd ds Charme vo der Frou Maréchale obenuus schwingi.
214 Z’erscht isch er e chly übernoh gsi und het nid grad wellen userücke mit der Sprach. Du het er afah drum ume rede. Aber wie weniger d’ Zunge sech grüehrt hei, descht meh hei d’ Ouge gschaffet. Der Frou Ryhiner ihri hei scho fascht zum Chopf us welle vor Gwunder und heimlechem Triumph. Wie-n-e Schneehuufen ufem Dach het ds Entêtement vom Herr Gabriel under de Blicke vo der schöne Frou Maréchale-n-afah schwitzen und rütsche.
Er well sech no bsinne, isch ds nächschte gsi, was er gseit het, und wo der Herr Maréchal ds Zeiche zum Ufbruch git, seit d’ Tante Rosine zu ihrer Fründin: «Ja, ja, Cécile, du versteisch es geng no mit de Herre z’ rede.»
Wenn si gar no gseh hätti, was hinder ihrem Rüggen im Vestibüle gscheh isch, währed si mit Angscht und Sorge gluegt het, ob der Gutschner o hübscheli gnue machi, wo-n-er dem Herr Maréchal d’ Stägen ab ghulfe het!
Het nid der Herr Gabriel, dä alt Läcker und Ladstäckehals, zum à compte vo der neue Locataire nes Müntschi erläschelet. Daß ds Zueluege di alte Herrschaften i de Guldrahmen a de Wänd fascht läbig gmacht het, nu ja... Aber, so geits, wenn en eltere Staatsma ob schönen Ougen us der Rolle fallt... Er het nid dra dänkt, daß me vom Gang grediübere dür ds Stägehuus i ds Vestibüle-n-yne gseht und daß Haselmüüs o im Halbdunkle no gueti Ouge hei.
215 «Wart nume, di ha-n-i,» het ds Madeleine sech gseit, wo si du alli drü mit nidergschlagnen Ougsdechlen a d’ Heiteri fürecho sy, äs vo linggs und di andere beide vo rächts, und der Maréchal-de-Camp zur Gutsche sy ga begleite.
Aber einschtwyle het der Herr Gabriel d’ Haselmuus no i der Trülle gha. Scho z’ morndrisch het er dem alten Oberscht Effinger z’ Wildegg äne ne Brief gschickt, wo-n-es drinne gheisse het: «Meyn hochschätzenswerter Herr Nachbar! Sie würden mir einen wertvollen und wichtigen Dienst leisten, wenn Sie den jungen Wagner, so bei Ihnen in denen Künsten der Landwirtschaft instruieret wird und sich oftmalen unten an der Aaren herumtreybet, heimschicken oder vielleicht weiter mittagwärts beschäftigen würden...»
Vo däm frylech het ds Madeleine nüt erfahre. Und es het o niemer errate, was es albe dänkt het, wenn es dür das fyschtere Vestibüle gangen isch. Da drüber hingäge sy si alli eis gsi, daß i der Wält öppis verdräit sygi. 216
X.
Zum letschtemal im alte Bärn isch der Herr Böspfenniger Saager mit syne Lüte nes Fahri ga mache. Das het er alli Jahr vorem Läset undernoh, will er de nachhär bis zum Ywintere zu nüt meh abcho isch. Wenn d’ Wyfuehre zur Stadt einisch agfange hei, het er mit dem Ohmgäldner müessen uf und nache sy, für ds Regischter vom Böspfennig az’lege.
Usgrächnet a däm Tag isch e Herr mit läbigem Schritt z’ Chäsertz düre Garten yne cho und uf d’ Huustüre zue, wie wenn er dert daheime wäri. Er het se bschlosse gfunde. Scho gryft er ungeduldig nam Chlopfer; aber bevor er ne lat falle, luegt er no am Huus ufe, wo schön ryfi Öugschtler zwüschem falbe Wyloub i der Sunne glänze.
«Mama!» rüeft er. — «Mama!»
Jitz chunt öpper a nes Fänschter, aber nid d’ Frou Saager.
«Wär isch da? — Eh, eeeh, eh aber nei doch o!»
Doben isch es wieder still worde. Derfür ghört me grad druuf Pantoffelschritten im Gang. Der Rigel 217 gyret innefür, und ds alte Chöchi, wo albe dem chlyne Hämi so mängi Chelle het gä z’ schläcke, weiß sech nid z’ tüe vor Freud. «Eh aber nei, aber nei, was wärde ds Herr Saagers säge, wenn si hinecht hei chöme. Si sy allizsämen über Land.»
«Hei si öppe gmeint, i sygi gstorbe?»
«E, wenn i jitz grad d’ Wahrheit dörfti säge...»
«I gloube’s wohl,» lachet der Hämi, «lang gnue gangen isch es, für nümme dra z’ gloube, daß i no läbig umechömi. — Aber säg’ mer, Eisi, sy si alli zwäg?»
«O wäge dessi scho, weder äbe, si sy gar grüslig im Chummer gsi wägen Euch, es het afe bald e keis meh heiter gluegt.»
«So, also hinecht chöme si hei. — Und der alt Herr im Lohn äne?»
«O dä geit nütmeh vo Huus. Er het gar grüsli gschitteret.»
«Soso. Loset, i gange jitz grad übere zue-n-ihm.»
Ds Eisi isch dem Herr Abraham nachetrappet bis zum Gartetöri.
«Der Herr Houptme... oder wie söll ig Ech säge?.... het o gspitzet.»
«E, ‹Hämi›. Wie sünsch! Si hei mi nid anders touft dusse. — Oder eigetlech wohl, mängsmal sogar. Aber jitz bin i wieder der Hämi. — Myn Gott!» seit er undereinisch halb für sich, «wie das tönt. Sächs Jahr ha-n-i’s nümme ghört.»
Ds Eisi het ne geng müesse gschoue. Ganz mager 218 und glimpfig isch er worde gsi. Und us sym läderige, verbrönnte Gsicht hei läbigi Ouge blitzet, ganz anders als früecher, schier e chly wild. Und gredt het er o ganz anders, viel viel gleitiger als alben und e chly usem Wältsche.
Är hingäge het z’ ringsetum gluegt, am Huus ufe, im Garten umenandere, wo so mänge Struuch fascht um ds Dopplete höcher worden isch. Aber d’ Aschter und d’ Dahlia sy no prezis so heimelig gsi wie früecher, nei no heimeliger. Nid gnue het er chönne luege.
«Pläärisch eigetlech vor Verdruß, daß i umecho bi?» seit er undereinisch, wo ds Eisi geng wieder mit dem ghüslete Lumpen über d’ Ouge fahrt.
«Ach Dir syd e wüeschte. Wo-n-is doch schier nid cha gloube, daß Dr ume daheime syd. — Losit, cha men Ech öppis z’ mittag mache? Mer hätte...»
«Nei. Wenn si doch erscht hinecht umechöme, so wott i jitz grad no übere. Also bhüet di Gott.»
Dermit isch er furt, und dem Eisi isch erscht lang nachhär z’ Sinn cho, daß mit däm «übere» no öppis anders chönnti gmeint sy als der Lohn.
«Nei, wie isch es doch schön hie,» het sech der Hämi gseit. «Alli di gälen und rote Böum da am Gurten und gägen Änglischbärg ufe! Und di schöne Hoschtete mit ihrne rotbackigen Öpfel. Und d’ Linde bim Brüggli! Si bruunet scho; und das lutere Bechli, me möcht grad abligen und druus trinke. O, und dert d’ Bärge! Wie si glänzen obem Bälpbärg!»
219 Er het nid pressiert, wo-n-er i di großi Allee vom Lohn cho isch. Was isch das für ne Pracht gsi, das guldgäle Gwölb vo den alten Ulme. Und derzwüsche der dürsichtig blau Herbschthimmel. Und di Sunnestrahle, wo über d’ Buchsheg uf das Tapis vo farbige Bletter ynegfalle sy. Dert, ganz im Hintergrund isch näbem stattleche Huus ds Cabinetli gsi mit dem runde Guggfänschterli. — Luegt er ächt?
Der Hämi isch druuf zuegangeu und het vo ussen yne güggelet. — Richtig, dert sitzt er und nuckt. Herrjere, wie grau und troche! Ds Muul het er halb offen und macht mit de Läfzge, wie wenn er e Pfyfe roukti.
Der Hämi pöpperlet a ds Fänschter. Da erwachet der Herr Herkules. Er weiß nid vo was, sperrt d’ Ouge wyt uf und lost verwunderet. Eso halber isch es ihm, me heigi a ds Fänschter gchlopfet. Müehsälig lüpft er und wott luege; aber da ghört er scho uf der andere Syte flinggi Schritten im Grien.
«Sac à papier!» brümelet er, chehrt sech um und gseht der Hämi da stah. «Oder troumen i’s wieder nume?» — Nei, dasmal isch ers i Fleisch und Bluet.
«Ah, ah, ah. Isch’s müglech? — Hämi! Wo chunsch du här?»
«Wyt här. Aber sitzet, Unggle. Pardon, daß ig Ech gstört ha.»
«Aba! Uf die Störung blangen i ja. Chumm, sitz da näbe mi. — Bricht mer e chly. Wenn bisch umecho?»
220 «Wie geits Euch, Unggle?»
«Ach! Uf zwöine Beinen emel no, vom Huus dahären und vo hie i ds Huus und albeneinisch um ds Gazon ume. — Und jitz isch es ja de nümme nötig, wenn du doch ume da bisch. — Wo hesch di so lang umetribe?»
«Ja, das isch e längi Gschicht.»
«Sans doute. Si isch bimene Haar z’ läng worde, glouben i. I meine dene da äne, z’ Märchlige.» Der Herr Herkules zeigt mit dem Duumen über d’ Achsle zrück. «Bisch öppe scho dert gsi?»
«I bi ufem Wäg.»
«A la bonne heure. Dépèche toi! — Aber jitz bricht mer no hurti chly.»
Der Hämi het afah erzelle, afange vo Paris und du vo der Normandie und vo der Vendée, vo Quibéron, vo Chrankheit und Gfangeschaft, vo syr Heireis uf hundert Umwäge. Mit groß ufgrissnen Ouge het der alt Herr ihm zueglost und nume vo Zyt zu Zyt der Chopf gschüttlet oder öppis für sich brümelet. Nah-ti-nah het er syni schlampige, dünnen Ougsdechle wieder la zuefallen und mit offenem Muul afah ynicke.
Da het der Hämi gschwige. Ne zytlang het er dem Großunggle no zuegluegt, wie-n-er geng meh i sech zsämegsunken isch und uf d’ Syte het afah helte. Du het er dänkt, er well ne-n-i Rueh la. Er isch sowieso scho fascht verzablet, für ga Märchlige. Hübscheli steit 221 er uf und schiebt dem Herr Herkules es Chüssi hindere Chopf. Bhuetsam het er ne gäge ds Polschter gstoße, daß er chly gäbiger sitzi. Da tuet der alt Herr d’ Ouge wieder uf. Aber er luegt ganz stober, wie wenn er wieder nümme wüßti, wär da isch. Er wott reden und findt keini Wort. Ändlech cha der Hämi so öppis wie: «Merci, la mi nume... au revoir» errate.
Du isch er i ds Huus, für ga z’ säge, si sölle chly zum Herr luege, är müeß jitz wyter.
«Eh du myn Gott!» hets us der Chuchi g’antwortet. «Das isch ja der jung Herr Saager.» Aber der Hämi het di wyteren Ergüß nid abgwartet. Wo si ne hei welle cho gschoue, isch er scho dür d’ Allee us dervo gloffe, me hätti emel o chönne meine, was er müeßt ga verstecke.
Hm, das Muribort mit syne herrleche Böum und der Wald um Märchligen ume. Wettigi Farbepracht! Aber läng isch das Selhofemoos. Und das Warten uf ds Fahr. Ds Trineli het sy Fahrgascht schuderhaft müessen aluege, aber es het sech nid trouet, ne-n-az’rede. Wie dä pressiert het! Es het ds Maletschloß no nid a d’ Chetti vom Schiff gleit gha, so isch er scho halb oben am Bort gsi.
«Villicht luegt ds Madeleine o na mir us,» seit er sech ufem Wäg über ds Bechli vom Chälleracher. Und statt, wie ander Lüt, düre Hof zueche z’ cho, schwänkt er rächts ab, dem Waldsoum nah use, zum Bänkli, wo ds sältmal sys Brütli sech gäge ds erschte Müntschi 222 gsperzet het. Hets ächt jitz gmurbet? lachet er vor sech ane, und sys Härz macht Gitzisprüng obem Gedanken a das Chrottegfräsli.
Ds Bänkli isch da gsi, voll dürri Bletter, aber niene kei Haselmuus. Er geit i Garte. Alles gäl — gäl — gäl. Di höchen Akazie, der Tulipier bim Weiher — ha, o-n-e grand Tulipier! Nume d’ Buchschrugle sy no saftig grüen. Vorem Huus blüeje no-n-es paar blaui Agapanthus i grüene Chüble, und obem Peristyle düre hanget bluetrot di wildi Räbe. Da und dert flatteret es Blatt über ds Gazon. Der Weiher isch scho übersäit und brödelet es melancholisches Lied vo Zyt und Ewigkeit.
Us eire vo den obere Stube ghört me schröcklech hueschte. Herrjere, isch ächt das der Herr Heimlicher?
Halt! Underem Pente-à-l’air sitzt öpper im weiche Dämmer vo der Herbschtsunne.
«Grand Dieu! C’est vous, Haemi!» E Dame steit uf und chunt a d’ Tagheiteri füre mit nere schmale wyße Hand über den Ouge. Graui Boucles fallen über schön gformeti Achsle. — D’ Maréchale de Chateauvieux. Nümme so quäksilberig, aber vo mene Charme!
Der Hämi het sech chuum Zyt gnoh zu menen aständige Baisemain. «Wo sy si?» fragt er.
«Ah, Dir wüsset no nüt?»
«Was wett’ i wüsse? I ha no niemer gseh als my Unggle Herkules, und dä het mi nume gfragt, ob i scho z’ Märchlige gsi sygi.»
223 «Ach Herrje, dä dänkt halt scho gar nümme dra, daß ds Ryhiners sit bald drüüne Jahre z’ Wildestei sy. Ce bon vieux Gabriel het undereinisch e démangeaison na nere Landvogtei übercho.»
«Was Dir nid säget!»
«Ja, me hets nid rächt begriffe. Aber ds chly Fingerli seit mer, es sygi echly Euch z’ lieb gsi.»
«Mir z’ lieb?»
«Dir heit se halt uf ne herti Prob gstellt, und Dir syd wahrhaftig nid der einzig gsi, wo Wohlgfalle gha het am Madeleine. Dir heit zwar Eui Asprüch sicher gstellt gha — aber es isch en alti Gschicht: Qui va à la chasse...»
«Dir würdet mir doch nid welle säge, i chömi z’ spät?»
«Wie me’s nimmt. Dir chömet wohl spät und würdet trotzdäm no müesse Geduld ha. Es isch ja alles i der Ornig. Und Dir wärdet Eui Frou heifüehre; aber — nüt für unguet — es sött mi na allem, was i gmerkt ha, nid wundere, wenn Dir Ech ihres Härz erscht no chly müeßtet erobere. — Ah, es isch no kei Grund eso fyschter dry z’ luege. Allons, sitzet jitz no chly zuechen und erzellet mer, wo Dir gsi syd.»
«A wän dänket Dir? — Wär isch my gfährlechschte Konkurränt?»
«Bsinnet Ech echly. Es dunkt mi, Dir söttet scho öppis dervo gmerkt ha, bevor Dr ga Paris syd.»
224 Hm. — Der Hämi zupft a sym Gilet und luegt d’ Maréchale a, wie wenn er nere wetti säge, si sygi doch geng no der glych Plaggeischt wie ehmale. Si hingäge het ta, wie wenn si grüslech öppis müeßti studieren a ihrer Broderie, und derby het si mit ihrne schmale Läfzge ds Lache verha, so daß es möhrigi Grüebli voll Übermuet i ihrne Backe gä het.
«Wohnt er öppen im Ortbüehl?»
«Nümme.»
«Ja, wo isch er de?»
«Da lyt äbe der Has im Pfäffer. Me isch o bi mene Regimänt i der Löffelschlyfi gsi, als gmachte Gentilhomme umecho, und ougeblicklech isch me mit dene Herren Effinger im Aargau uf der Jagd.»
Jitz isch der Hämi läbig worde. Z’erscht isch er ufgschosse, du bsinnt er sech e Momänt, sitzt wieder ab und seit: «Ach, Dir heit mi füre Narre.»
«Mer wei’s hoffe. Aber a Euem Platz ließ i di Herre nid z’ lang allei uf der Jagd.»
Der Hämi steit wieder uf. «Wenns eso isch, so würdet Dir mer erloube, daß ig Ech mit mym allerhärzlechschte Komplimänt für hütt adieu säge.»
D’ Maréchale blybt ganz rüejig sitzen und lachet ne numen a.
«I mueß für nes Roß ga luege. Mit ds Papa’s Märe — wenn er se-n-überhoupt no het — chumen i nid wyt.»
225 «Das chönnet Dir de geng no. Sitzet jitz no chly und erzellet. Allons, wo heit Dr Ech so lang umetribe?»
«Nume no eis! — Heit Dir mit eigeten Ougen öppis gseh, wo-n-Ech d’ Idee git, der Xandi well mir ds Madeleine abspänschtig mache?»
Und wieder lachet si ob ds Hämi’s Angscht. «Das eigetlech nid,» seit si. «Begryfet, mir het er keini confidences gmacht. I ha ne z’ Wildegg gseh, wo mer vo Bade heicho sy. Da jedefalls het er nüt derglyche ta. Aber me het ne du bald druuf heigschickt, i ds Ortbüehl, und i vermuete, das sygi ufe Wunsch vom Herr Gabriel gscheh.»
«Ah, tant mieux.»
«Ja, aber du isch er du gärn wieder uf d’ Jagd dert abe. Und wüsset Dr, wenn der Herr Gabriel’s für nötig gfunde het, ne la furtz’schicke, so... Afin, i wott nüt gseit ha.»
Wieder het der Hämi sech welle verabschide, und wieder het si ne nid la gah. Si het nid lugg gla, bis er nere ne Bitz wyt syni Erläbnis erzellt het. Du seit si undereinisch: «I gseh scho, Dir heit e kei Rueh meh, Dir säget mer nume ds Halbe. So ganget halt jitz i Gotts Name; aber einisch wott i de no meh ghöre.»
Si het ne no dür ds Wäldli begleitet und sech du amüsiert, ihm nachez’luege, wie-n-er i hälle Gümp zum Fahr abe gsprungen isch.
«Aha, si sy wieder da,» het sech der Hämi gseit, 226 wo-n-er i d’ Bälpstraß ufe cho isch. Scho vo Wytem het er di alti Gutsche gseh bi der Schüüre stah. Jitz het er würklech e Momänt Haselmuus und Rivale vergässe. Hei, hei! Wettigi Säligkeit! Jede Chrump, wo-n-er bis zur Huustüre het müesse mache, isch ihm z’ viel gsi.
Aber no einisch het er ds Chöchi allei gfunde. Das het alli höchschte Wäsen agrüeft, wo’s ne-n-erblickt het. «Dänkit jitz o nume: es het dem alte Herr im Lohn änen öppis gä. Jitz sy si alli übere.»
«Wenn wär’ de das gscheh?»
«I darfs gwüß schier nid säge, Herr Saager, weder äbe, si meine, d’ Freud heig ne broche.»
Der Hämi luegt verstuunet uf.
«E wohl,» fahrt di Alti furt, «si hei ne so gfunde, Dir sygit grad bloß von ihm furt gsi.»
«Tot?»
«Das, gloub, nid, aber...»
Atelos isch der Hämi dür d’ Allee vom Lohn yne cho. Si isch jitz im schönschten Aberot gstande. Es het ihm ds Härz ygschnüert, wo-n-er ds Guggfänschterli vom Gartehüsi so erlösche gseh und dänkt het, jitz heig dä guet alt Großunggle für geng sy Gwunder gstillet. Es isch halt doch nid so ganz nüt, z’ wüsse, daß e guete liebe Möntsch albeneinisch mit Längizyti na eim usluegt.
Im Huusgang isch es scho ganz fyschter gsi; aber der Hämi het alles no so im Gfüehl gha, daß er d’ 227 Falle vo der Saaltüre doch grad erwütscht het. Dert innen isch no e weichi Heiteri vom Garte här gsi, und us der Türe zu ds Unggles Schlafstuben isch e Liechtschyn cho.
Uf eismal sy si alli um ihn ume gstande, d’ Elteren und di beide Schwöschtere. Eis um ds andere het ne-n-umarmet, und zwöiergattig Träne sy uf di glyche Backe grunne. D’ Mama het grad i ne Fauteuil müesse ga sitze, und me isch um nes Glas Wasser us. Si het am ganze Lyb gschlotteret. Aber wo si mit däm Glas cho sy, isch si scho wieder uf gsi. Si het ihre Suhn zur offene Tür uf d’ Plattform ob der Gartestägen usezoge; für ne besser z’ gseh. Da sy si enand i den Arme glägen und hei ihrer Freud keini Wort gwüßt.
Ändlech het me sech wieder chly z’ rächt gfunde. «Isch er tot?» fragt der Hämi.
«Nei, aber es sygi nümme viel z’ hoffe, het der Dokter gmeint.» Der Papa Saager zieht sy Suhn i d’ Schlafstube, a ds Bett, wo der Herr Herkules mit stoberen Ouge, ohni öpper z’ kenne, ufem Bett glägen isch. Churz und mechanisch het er g’atmet. Der Hämi het ihm di lahmi Hand gstrychlet und ihm im Stillen Abbitt ta, daß er ne dä Mittag i syr Ungeduld so allei gla heigi.
Bis tief i d’ Nacht yne sy si du im Saal binenandere gsässe, und trotz der Müedigkeit hei si nid chönnen ufhöre mit Fragen und Erzelle. Erscht z’ Mitternacht 228 sy di Froue hei. Der Hämi het se begleitet und isch du wieder i Lohn, für mit sym Vatter dem Unggle z’ wache, und am andere Morge sy si beidi hei cho brichte, es sygi geng no im Glyche, aber er heigi emel ds Carolinen umegkrennt, wo-n-es se sygi cho ablöse.
Der Herr Philipp Anton het du chly müesse ga ablige. «Wottsch du nid o?» het d’ Mama fürsorglech zum Hämi gseit.
«I ha nid der Zyt.» Het dä g’antwortet.
D’ Frou Françoise, wo juscht mit dem Hortense ds Dejeunieren abgwäsche het, leit ob der Antwort im Verschuß es suber abtröchnets Täller wieder i ds heiß Wasser.
«Mama, was machet Dr o?» lachet ds Hortense.
«Was hesch vor?» wott die wüsse. «Du muesch is jitz no chly brichte, und de wott i de mit dr dyni Chleider erläse, es macht mir Gattig, es heigs übel nötig. Es isch alles chly schabab.»
«Subers Linges bruuchen i, ja; füre Räschte cha me de nachhär luege.»
«Ja wenn de?»
«Wenn i umechume.»
«Aber i bitte di, du wirsch doch nid scho wieder furt welle?»
Ds Hortense lachet: «Mama!»
«Nu, was isch da z’ lache? — Was heit dr im Biet? Allons, use mit der Sprach, i ha nid gärn, wenn me mr Mysteres macht.»
229 «Aber Mama, begryfet doch! Wenn me bald sibe Jahr versprochen isch und enandere nie meh gseh het...»
«Ach, natürlech muesch ga Wildestei, aber i däne Chleider channsch nid gah.»
«I där Chutte reisen i.»
«Voyons.» D’ Mama nimmt ds Hämi’s bruune Chuttefäcken und chehrt ne gäge ds Fänschter. «Der Stoff isch ja ganz abgschosse, und a de Söum isch er düre. — Nei, so geisch mr nid, das wott i nid ha.»
«I gange jitz für nes Roß ga luege, adieu.»
D’ Mama het der Chopf gschüttlet und afah duble, so daß ds Hortense für guet gfunde het, sech z’ verzieh, sobald abgwäsche gsi isch.
Wo der Papa chly nachegschlafe gha het, isch er natürlech nam Hämi cho frage. Me het ihm gseit, er syg um nes Roß us für ga Wildestei. Da lachet der Herr Philipp Anton, wie men öppen über nes uvernünftigs Chind lachet. «Jitz chan er emel nid furt,» seit er, «sobald er umechunt, schicket mer ne de nache.» Mit däm nimmt er sy Huet und geit i Lohn übere. Dert trifft er am Gartetor der Dokter, wo juscht usechunt.
«Und?»
Der Dokter het e verwundereti Heiteri i den Ouge, zuckt d’ Achslen und seit: «Dir syd e zäji Rasse, Herr Saager. Offe gstande han i geschter nid gloubt, daß er hütt no läbi. E Schlagfluß isch es uf alli Fäll; 230 aber me wäri schier versuecht z’ sägen e guetartige. Der Anlaß isch e causa benigna. Wenn glychi Ursache, glychi Würkunge hei, so chunt er am Änd wieder uf d’ Bei. Druuf zelle chönnet Dr nid, aber...»
E Stund oder zwo isch der Papa Saager scho im Lohn äne gsi, vo der Schlafstuben i Saal, vom Saal überufen und wieder abe, um ds Huus ume, i ds Cabinetli, het dür ds Guggfänschterli gluegt — kei Hämi. Er isch wieder hei, wieder i Lohn, um ds Huus ume, überufe, wieder abe, i Saal und a ds Bett vom Unggle ga sitze. Vor sech anegstuunet het er und bi Längem en Aschnouzete präpariert. «Er isch e chly verwilderet, dä Bursch,» het er sech gseit, «me mueß ne wieder abbiege.»
Es isch Mittag worde. Es Ässe, wie me lang keis meh gha het, isch agrichtet gsi — kei Hämi.
«Dä sapperlots Bueb!» hets du gäge de Vieren afange gheisse. «Da het me ne Großungglen und Götti am Stärbe, wo... wo... eim so z’ sägen eis und alles isch, und de trybt me sech de, chuum daß men usem Chrieg hei isch, im Lande ume!»
Ja frylech, für ds Böspfennigers, wo sit Jahr und Tag nes Läbe gfüehrt hei, wie-n-es Chilchezyt, isch das nid so liecht gsi z’ verstah.
Wo d’ Mama bim Vernachte dobe, im Alkove vom Hämi, gstanden isch und ufpasset het, daß ds Chöchi nid öppe mit der Bettpfanne dem Hämi sys suber azogene, wohlschmöckige Bett verbrönni, het si überleit, wie si 231 de di anderi Wuche mit ihrem Suhn ga Bärn welli, für sy Garderobe-n-i d’ Ornig z’ tue.
Si alli zsäme hei kei Begriff gha vo Soldategwanheite. Keis het sech chönne vorstelle, wie wenig im Fäld der Kaländer z’ bedüte het. Si sy nie i Fall cho Linges z’ choufe, wo me’s grad gäbig gfunde het, für hinderem nächschte Haag z’ wächsle. Gschwyge de daß si sech hätte la yfalle ne Chranke la z’ ligen und öppis Pressanterem nachez’loufe. Wie mänge treue Kamerad het der Hämi i de letschte Jahre halbtot müesse la lige! Uf und dervo! Uf und dervo! Das isch di alltäglechi Losung gsi. Zärtlechi Abschidsbriefen oder Excüsier-Billets het er scho lang nümme gwüßt, wie die usgseh.
Das hei si du z’ Chäsertz gmerkt, wo das suber azogene Bett no z’ morndrisch ganz unversperzet dagstanden isch. Und ganzi acht Tag isch es so blibe. — Underdesse het der Herr Herkules d’ Sprach umegfunden und nam Hämi gfragt. Da het men ihm, für ne nid a mene neue Chlupf oder Verdruß usz’setze, müessen agä, er sygi ds Bagage ga reiche, wo-n-er underwägs zrückgla heigi.
Ihnen isch ds Pfidere besser graten als dem Madeleine Herbort. Das isch mit syne Pflegelteren am Suntig na der Predig vo Välte heicho. Me het nüt gha z’pressieren und sech a de schöne Farbe vo der Herbschtlandschaft gfreut. Wo si der Torwäg ufgange, sitzt obe dranne, uf mene Müürli e Herr i mene bruune, ganz 232 eifache Chleid, Nankinghosen und Rytstifel. Chuum het er se gseh, chunt er mit läbige Schritten uf se zue, schwänkt höflech der Huet und wünscht ne ne guete Tag. Me het nidemal rächt Zyt gfunde sech z’ bsinne, wär es sygi, so het er den Eltere d’ Hand gschüttlet gha, ds Madeleine mit mene feschte Handdruck a sech zogen und ihm, der lingg Arm umen Äcke, Müntschi uf beidi Backe placiert. Ds Madeleine het chuum gwüßt, was es macht, wo-n-es-se-n-umegit. Dernah isch es i sym Arm yghänkt gsi und bis i Schloßhof nümme losgla worde. D’ Eltere hei nid lang bruuche z’ frage, wohär und wieso. Der Grundton vo allem isch gsi. He nu, Gott Lob und Dank, jitz isch ja alles ume guet. D’ Frou Rosine het Freudeträne verschlückt und eis mal über ds andere gseit, si müessi sech schäme, si heigi würklech nümme glaubt, daß der Herr Saager no am Läbe sygi. «Ja,» het der Herr Landvogt bestätiget, «es isch e herti Prob gsi; aber jitz isch es umso schöner.»
Me isch i ds Schloß ufe. D’ Frou Landvögti het sech hinder ds Chöchi gmacht, und ds Madeleine isch plötzlech o verschwunde gsi. Underdesse het der Hämi dem Landvogt afah erzelle vo synen Erläbnissen und gseit, er heig sech vorlöufig bim Pfarrer z’ Auestei yquartiert. Lang chönn er nid hieblybe, er müeß doch de wieder ga luege, wie’s mit dem Unggle Herkules standi.
Es het ne dunkt, es gangi wohl lang mit der Toilette vo syr Brut. Und will ds Madeleine bi der Begrüeßung 233 o nid viel gseit und ehnder chly vertschäderet drygluegt het, isch ihm di Sach nid grad bsunders gfreut vorcho. Er het aber dem Chlupf öppis dervo zuegschribe.
Ändlech isch der Herr Landvogt o ufgstande, er well doch ga luege, wo di Froue blybe. Der Hämi het sech im Fänschter a Chrüzstock glähnt und i ds Land usegluegt. Da fallt ihm uf, daß a mene Fänschter vo Wildegg bald mit mene wyße, bald mit mene rote Tuech gwunke wird, ganz uf ne bsunderi Art. Das het offebar hie übere gulte. Er isch urüejig worden und het d’ Burg Wildegg geng scherfer i syni Soldatenouge gfasset. Ob hienache g’antwortet wird, het er nid chönne gseh, er hätti sech z’wyt uf di breiti Simse müessen uselege, und derzue macht d’ Südfront vo Wildestei e Boge gägen use. «Wart nume, dir will i!» het er halblut gseit.
Der Landvogt isch i d’ Stube vo syr Frou gange. Scho uf der Schwellen isch er schier bstoche. Sitzt nid d’ Frou Rosine ratlos und verschmejet uf ihrem Ruehbett, der Chruslechopf vom Madeleine, wo vor neren am Bode chneulet, uf der Schoß. Am Zucke vo ds Madeleines Chopf und Achsle het er grad gseh, wie’s steit. Und hert a ne vorby gseht er dür ds offene Fänschter o das merkwürdige Winke vo Wildegg.
Er geit z’ vollem i d’ Stuben yne, drückt d’ Türe hinder sech i ds Schloß und fragt: «Was isch los? Warum chömet dir nid übere?»
Z’erscht het er kei anderi Antwort übercho als hülflosi 234 Blicke vo syr Frou, wo sälber d’ Ouge voll Wasser gha het.
«Weit dir jitz dä arm Kärli da äne la warte, bis weiß nid wenn? — Was söll er o dänke?»
D’ Frou Rosine het dem Madeleine der Chopf uf und probiert, ihns machen ufz’stah. Das het sech nume chly gchehrt, isch aber blybe chneulen und het wyter i sys Naselümpli briegget. Jitz geit der Herr Ryhiner zueche, nimmt ihns fescht bim Arm und hets uf. «Allons,» seit er, «so tuet me nid. Stand jitz uf und mach di zwäg, so cha men o mitenandere rede.»
Da richtet sech ds Madeleine ändlech uf und wirft sech sym Ungglen ume Hals: «I cha nid, i cha nid.»
«Cha nid! — Das wär mir kurios. Dy Fiancé isch i sym Rächt, und er isch e junge Ma, wo alli Achtung verdienet.»
«O warum heit dir mer doch das anegmacht?» jammeret ds Madeleine. «I cha nüt derfür; aber i cha eifach nid. — Hättet dir mi doch dennzumal gfragt! — Jitz chan i mi no viel weniger derzue etschließen als dennzumal.»
«Du hesch gar nümme d’ Weli. Du bisch versproche, und jitz mueß me Wort halte. I wüßt o gar nid, was gägen ihn z’ säge wär.»
«I ha mi nid versproche. Dir heit mi versproche, wo-n-i no es Chind gsi bi, und jitz bin i keis Chind meh.»
«E nu, wenn du uf eigete Fließe stah wottsch, so 235 säg’ ihm o sälber, du wellisch ne nid. — Aber rächt isch es nid, was du tuesch.»
Dermit geit der Herr Landvogt zur Türe, chehrt sech no einisch um und luegt uf di beide Froue, wie wenn er jitz no nes Nahgä erwarteti. Druuf seit er: «I erwarten ech zum Ässe,» und isch dusse.
Dem Hämi het er gseit: «Mon cher ami, Dir wärdet no ne wyteri Prob z’ bstah ha. D’ Liebi wott halt i Gotts Name mängisch tüür erchouft sy.» Dernah hei si furtgfahre vo Chrieg und Politik brichte, und wo me du ändlech zum Tisch zuechegsässen isch, het d’ Frou Rosine gseit: «Es isch mir würklech rächt leid, aber ds Madeleine isch nid wohl gnue. Es chunt ihm halt, glouben i, e chly gar unerwartet.»
Ds Madeleine isch no nid lang allei gsi i syr Stube, so isch es sech greuig worde, daß es nid mit chelterem Bluet di Sach het la a sech zueche cho. Es isch ihm fascht unerträglech worde z’ dänke, daß si jitz däne, am Äßtisch villicht von ihm reden und berate, was wyter gah söll. «Ja,» het es sech gseit, «es isch wahr, er isch e nätte Bursch und verdienet der Affront villicht gar nid, wo-n-ig ihm mache. Aber es blybt derby. Hindertsi gangen i nümme. Entweder nimm i eine, wo-n-i gärn ha, oder keine. Vor em erschtbeschte Roggli-Trineli wott i nid dastah, wie eis, wo nid weiß, was Liebi isch. — Aber es isch wahr, was der Unggle gseit het: Wenn d’ uf eigete Füeße stah wottsch, so säg ihms sälber. I wott und wirden ihms sälber säge.»
236 Für hütt het der Hämi unverrichteter Sach ga Auestei zrückmüesse.
Am andere Morge, wo-n-er wieder zum Schloß cho isch, het ihm zu syr gröschte Verwunderung ds Madeleine hinderem chlyne Töri, wo i nördleche Burggrabe füehrt, gwartet. I syr ganze Holdsäligkeit isch es, grad bevor er het wellen a der Glogge zieh, us däm mieschüberwachsene Steiboge fürecho, het ihm d’ Hand dargstreckt, ne-n-aber nid necher la zuechecho. Usem ärnschte Gsichtsusdruck, wo-n-es gha het, erratet er grad, daß no nid alles lyt, wie-n-ers ha möchti. Ds Madeleine geit ihm vora, uf mene verwachsene Holperwägli am Fueß vo der Schloßmuure, ume südleche Wehrturm ume, a nes Plätzli wo ihm allei ghört het und wo ds ganz Jahr düren ussert ihm niemer härecho isch. Schier wie uf mene Fluehband zwüsche Schloß und Abgrund isch da es Bänkli gsi, ygnischtet underem dicke Pelz vo bluetroter Wildräben und hundertjährigem Epheu. Vo unden a der Flueh ufe hei sech als treui Lybwächter d’ Zwisle vo stattleche Tanne vor das Gheimgärtli gstellt.
Dem Hämi hets i d’ Seel yne wohlta, daß ihm sy widerspänschtigi Brut das Heiligtum ufta het. So guet es uf däm schmale, unäbene Felsetritt gangen isch, het er nere ds Komplimänt gmacht und dütet, si söll uf ds Bänkli ga sitze.
«Nei,» het si gseit. «Dert isch Eue Platz.» Dermit het sech ds Madeleine ufe Sockel vo der Turmkante gsetzt, wo ds Wägli am ängschte gsi isch. Sowyt isch 237 alles wohl überleit gsi. Aber jitz, wo-n-es du di Position hätti söllen usnützen und dem Hämi säge, was es sech währed der Nacht het usdänkt gha, isch ihm undereinisch alles wie-n-e Komedi vorcho, wo, uf Lampeliecht und Mondschyn berächnet, a der Tagheiteri zerfahrt wie Näbelfahne. Statt afah z’ rede, lähnt es sech a d’ Muure, gryft mit der rächte Hand i ds Epheu und wüscht mit der lingge nes paar Tränen ab, wo-n-ihm us de gsänkten Ougelider ertrünne.
Dem Hämi isch es nid viel liechter worde z’ rede; aber o är het sech überleit gha, was er säge well, und das nid öppen erscht nächti.
«I ha ds Ungfell,» seit er, «daß ig Euch geng so unerwartet begägne. Vor sächs Jahre scho ha-n-ig Ech ungsinnet überfalle. Me het Ech ds sältmal nüt zum voruus gseit. Das isch aber nid my Schuld. Und jitz heit Dr nümme dra dänkt, daß i no am Läbe sygi, und heit Ech villicht scho mit nere ganz andere Zuekunft abgfunde gha. Ds Schicksal het mir eifach nid welle Glägeheit gä Euch my Liebi z’ erwyse. So isch es halt i Gotts Namen e Sach vo blindem Vertroue. Aber villicht schänket Dir mer das, wenn Dr Ech überleget, daß i währed dene sächs Jahre, wo’s mi, weiß Gott i der Wält umenandere gschlagen und nid übel gfeckt het, kei andere Gedanke gha ha als Eui Liebi z’ verdiene. I hätti mi nam zächeten Ougschte zwöienünzgi wohl gwüßt dürez’schla und hei z’ cho, so guet wie mängen andere. Am Muet hätt’s mir nid gfählt und 238 a der Längizyti na Euch o nid, das cha-n-ig Ech nume säge. Aber i hätt’ mi nid derfür gha, hie under d’ Lüt z’ cho, als glücklech Ertrunnene, währed myni Kamerade däwäg d’ Nagelprob vo ihrer Soldatetreui bstande hei. I ha nid welle heicho, bevor i mi näben ihne ha dörfe zeige. — I ha frylech nid dänkt, daß das de so lang gangi und daß ig Euch so hert uf d’ Prob stelli.»
Ds Madeleine richtet sech e Momänt uf, wie wenn es öppis wetti säge; aber no einisch findets d’ Wort nid. En Ougeblick lang het o der Hämi gschwige. Wo-n-er aber gseht, daß ds Madeleine nid wott rede, fahrt er furt: «Der Tag isch du cho, wo mer mys Gwüssen erloubt hätti hei z’ cho. D’ Wystümer tragen i ufem Lyb.» Er chunt e Schritt necher, zupft d’ Haar usenand und zeigt dem Madeleine e wüescht verheileti Wunden ufem Chopf: Mit der Hand zeigt er uf di linggi Achslen und uf ds Fueßglänk und seit: «Und da und da. — Aber dennzumal isch kei Müglechkeit gsi dürez’cho. Und wo du ändlech d’ Amnestie ergangen isch für di arme Chouans, da bin i no einisch gsuecht und verfolget worde. Der Haß uf d’ Schwyzer isch no jitz nid erlösche. Mer wärde ne de scho no z’ gspüren übercho. I hätt’ mi denn chönnen uselüge. I ha’s nid gmacht. Düregschliche ha-n-i mi zum General Charrette. Und wo si i der Bretagne und a der Loire längschtes alle Widerstand ufgä gha hei, sy mir z’ usserscht am Meer no fescht blibe. Bi Quibéron bin i du gfange worden und 239 no fascht es Jahr zwüsche Läben und Tod blibe. Und dür di ganzi strubi Zyt düre, vom Summer dreienünzgi bis jitz ha-n-i Eue Namen ufem Härz treit als Amulett, nid abergläubisch gäge Hieb und Stich, sünsch gsäch i hütt nid so us, aber gäge — d’ Verzwyflung. Da lueget! Wäge däm han i di abgschosseni Chutten annebhalte.» Dermit trönnt der Hämi under der Chutte vo sym Gilet ds sacré-coeur ab und streckts uf der flache Hand dem Madeleine under d’ Ouge.
Ds Madeleine luegts a, tuet aber kei Wank. Da chunt der Hämi, d’Ouge voll Gluet, löst dem Madeleine d’ Hand usem Epheu und drückt ihm ds Amulett dry. «Da heit Dr ds Wystum vo myr Treui.»
En Ougeblick luegt ds Madeleine verschmejet uf das bluetrote Härz mit dem schwarze Chrüz uf syr wyße Hand. Und du chunt undereinisch e chalte Trotz i syni fascht wundbrieggeten Ouge. Es nimmt alli Chraft zsäme, richtet sech uf, git dem Hämi ds sacré-coeur umen und seit: «I bewunderen Eui Treui, Hämi, i cha nid säge wie. Aber mir wei enandere doch d’ Wahrheit gönne. My Achtung und Verehrung heit Dr im allerhöchschte Grad, aber my Liebi no nid. Es het Ech se-n-öpper versproche, wo keis Rächt derzue het. D’ Liebi la-n-i mir nid vorschrybe. Es isch ds einzige, wo-n-i ds Rächt ha z’ gä oder z’ versäge.»
Fascht erschöpft gryft ds Madeleine wieder i ds Epheu. Es isch druff und dranne gsi zsämez’bräche, sünsch hätt’ es jitz der Hämi allei gla. Aber es het 240 sech dä Ougeblick no nid trouet allei das abheltige Wägli zum Burgtor zrück under d’ Füeß z’näh. Langsam und zitterig chehrt es sech vom Hämi ab und fasset en Ascht. Da seit er: «Madeleine!»
Ohni umz’luege, lost es.
«Het sech no en anderen um Eui Liebi gmüeit?»
«Es hätti keim öppis abtreit, bevor ig Euch wieder gseh ha.»
«Aber jitz?»
«Jitz? — Jitz chan i de tue, was mir mys Härz befiehlt.»
Mit däm het ds Madeleine no einisch ne Blick zrück ta und du mit beidne Händen i ds Gstrüpp griffe, für sech der Wäg zum Tor z’ bahne.
Der Hämi isch a der Turmkante blybe stah und het glost und gluegt, bis di chlyni Türen im Burgtor hinder syr Brut i ds Schloß gfallen isch. Wie vore Chopf gschlagen isch er en Ougeblick no vor der mächtige schwygsame Muure gstande. Es isch totestill gsi bis a ds lyse Chlepfe vo de Roß-Cheschtene, wo da und dert im truurigen Alleedämmer ufe Burgwäg gfallen und zerfahre sy. Du isch er langsam der Wäg ab, um ds Schloß umen und uf halber Höchi düre Wald gäge ds Pfarrhuus vo Auestei.
Das isch e böse Heiwäg gsi. Dobe, im stille Tannewald, chunt ihm z’ Sinn, daß er geng no sys sacré-coeur i der Hand treit. Er strychts glatt und betrachtets. — So viel Not und Angscht und Sorgen und Gfahr und 241 so mängisch dem Tod i d’ Ouge gluegt — für nüt! En Andere hätti villicht jitz Träne vergosse. Der Hämi het das verlehrt gha. Er het nere z’ viel gseh fließe bi de Chouans.
I nere Waldlücke zieht d’ Heiteri syni Blicke gäge Süde zue. Dert isch höch überem bruun-grau-gäle Wirrwarr vom Gstrüpp a der Aare d’ Burg Wildegg mit ihrem zaggete Gibel ufem Bärgrügge gstande, düschter und trotzig, und usem vielfarbige Wald übere het me d’ Hünd ghöre bälle.
Der Hämi ballet d’ Füüscht und byßt sech uf d’ Läfzge.
Es paar Tage lang isch er du mit Überlegen und Wärweisen i der Gäged umegstriche, zum Schyn mit Flinten und Jagdtäsche. Und du isch er no einisch zum Landvogt, für ihm ungfähr ds Glyche z’ säge, was er dem Madeleine gseit het, und vor Allem für z’ lose, was är dervo dänki. Er isch nid vo viele Worte gsi, aber der Hämi het möge merke, daß er d’ Partie no nid ufgit.
«Es isch scho wahr,» het der Herr Gabriel mit länge Schritten i der Stuben umenandere gredt, «so chan es nid wyter gah. Zu myr Zyt hätti me halt i so mene Fall... Aber heit jitz no chly Geduld. Ds Madeleine mueß sech e chly calmiere, und de git sech de villicht alles ganz vo sälber, wenn es Euch e chly besser het glehrt kenne. Uf alli Fäll heit Dir mys Wort, und solang i no öppis z’ säge ha, chönnet Dr 242 uf mi zelle... D’ Liebi, ja, das isch rächt und guet. Frylech gits ohni die keis guets Menage. Es fragt sech nume, ob si nid Euch zufiel, wenn...»
Der Hämi het nume der Afang vo der Red ghört. Er het syni Schlüß druus zogen und uf nütmeh rächt glost. Am andere Tag het er düre Pfarrer vo Auestei nes Rendez-vous mit dem Ruedi Effinger am Fahr vo Schinznach la verabrede. Dert sy du di beide jungen Offizier lang mitenand uf mene Wäg im Schachegstrüpp uf und ab gange. Mit dürre Worte het der Hämi der Houptmen Effinger z’ Red gstellt, was er vom Xandi Wagner wüssi und was dä im Sinn heigi.
«Er hätti dys Rächt reschpäktiert,» het der jung Effinger g’antwortet, «er weiß, was er euch beidne schuldig isch —; aber sitdäm er gmerkt het, daß sech ds Madeleine nid cha decidiere, lat ers halt o nid so liecht la fahre. Er nähm sech gwüß nüt use, solang du ufem Plan bisch, aber begryf...»
«Nume z’ guet begryfen i,» het der Hämi mit mene gäle Lache vor sech ane gseit. Und du reckt er sech uf und fahrt furt: «Aber jitz chunts uf d’ Gnepfi. Eim ds Rächt und dem andere d’ Liebi, das git e kei Läbtig.»
«Du muesch nume rede,» meint der Effinger. «I bi ganz sicher, sobald der Xandi ghört, daß du da bisch und dys Rächt forderisch, so packt er zsämen und geit. Er isch en aständige Möntsch.»
«I ha ne nie anders gkennt. Aber mit däm Nahgä 243 isch mir nid ghulfen und no weniger dem Madeleine. Ihm z’lieb mueß eine vo üs beidne dürta sy.»
«La mi no einisch mit ihm rede.»
«Du channsch lang rede. Dem Madeleine mueß jitz der Wäg dür ds Gstrüpp ghoue sy.»
«Wenn der Xandi no einisch i frömde Dienscht gieng?»
«Du channsch ne schicke, wohi daß d’ witt. Was isch mit däm gwunne, wenn er dem Madeleine sy Liebi mitnimmt? Begryf, i wott kei Komedi. Mer wei nid gvätterle mitenand. Es söll um ds Läbe gah. Es isch mir ganz glych, wenns mi chlepft. Aber so wott i nümme. Also red mit ihm. Es gilt. Aber säg’ ihms dütlech. I wott e kei Guslete, wo me nam erschte Chräbel Schluß erklärt. Wenn er nid ds Courage het mi mit dem Däge dürz’tue, so wei mer lieber zur Pischtole gryfe.»
Mit schwärem Härz isch der Ruedi Effinger über d’ Aare zrück. 244
XI.
I nere heimelige Gibelstube vo der Burg Wildegg isch der Xandi Wagner i de Hemlisermel der verchehrt Wäg uf nere Stabälle gsässe, het d’ Bei vo sech gstreckt, d’ Armen uf d’ Lähne gleit gha und us syr längen irdige Pfyfe blaui Wülkli zur Cassettedili ufeblaset. Syni heitergrauen Ouge hei i Hindergrund vo der Stuben und doch i d’ Wyti gluegt, währed ihm, groß und stattlech a Ofe glähnt, der Ruedi Effinger sy schwären Uftrag usgrichtet het.
Es isch es Erwache gsi füre Xandi. Alli di Jahr düre het er i nere süeße Verliebtheit gläbt. D’ Längizyti nam Madeleine het syni Tagen usgfüllt, im Dienscht und daheim. Und derby het er doch ganz guet gwüßt, daß nüt druus cha wärde. Und jitz, im Ougeblick, wo der Hämi wieder umecho isch und der Troum hätti sölle verflüge, het sech plötzlech öppis vor synen Ougen ufta. Daß ds Madeleine ne wohl het möge lyde, het er natürlech scho lang gmerkt gha. Aber daß es grad eso stüend, wie-n-ihm der Effinger da brichtet het: Hie d’ Liebi, dert ds Rächt, das hätt’ er sech doch no nid la troume.
245 Da hets nüt meh gä z’ studiere. Wenn er di Liebi het welle wärt sy, so hets numen eis gä: D’ Forderung vom Hämi anäh.
«So sygs! Eine vo beide.» Mit däm isch er ufgsprungen und het sy Pfyfe zum Fänschter us gworfe, i Hof abe, wo si i tuused Schärbe zerfahren isch.
«Bsinn di!» mahnet der Ruedi. «Lue, i gloube nid. daß dir mit däm dem Madeleine Herbort e Dienscht leischtet. Mir gfiels geng no besser, du giengisch wieder i nes Regimänt, öppe nach Holland oder...»
«Nüt. — Vom Ougeblick a, wo-n-i weiß, daß es mi z’ Grächtem gärn het, chan i nüt anders meh mache. — Also, bis so guet und arrangier di Sach!»
«Isch es dr ärnscht?»
«Heilig ärnscht.»
«Bisch für Dägen oder Pischtole?»
«Was möcht är?»
«Schieße.»
«Guet. Yverstände.»
Wo der Xandi wieder allei gsi isch, sy du bald di schwäre Gedanken über ihn cho. Was wärde d’ Lüt säge? Der Papa? Und ds Madeleine sälber? — Lang het er dür ds Land ab gluegt. Es isch so wehmüetig schön gsi, das Aaretal mit syne glänzige Bögen i de roten und gäle Böum und Büsch. Di duftige Jurabärgen und dä guldig Dusem über allem zsäme. — Wenn er erscht no gwüßt hätti, daß dert unde, uf der 246 große Bärnstraß e Gutsche mit dem Madeleine Herbort und syr Pflegmuetter drinne dervo fahrt!
Niemer het gwüßt wie und dür wän; aber der Landvogt het erfahre, was di junge Herren im Sinn gha hei. Und wenn er scho uf ne Wäg froh gsi wäri der fatale Situation nes Änd z’ gseh, so hingäge het ers du doch nid begährt. Er het mit dem alte Herr Effinger welle ga rede; aber da hets gheisse, der Oberscht sygi z’ Bärn im Chriegsrat. Uf das hi het me la aspannen und ds Madeleine ufem chürzischte Wäg mit der Frou Landvögti ga Märchlige gschickt. Es het sech gwehrt dergägen und gseit, es begähri nid wieder i d’ Kur vo der Maréchale. Gnützt het es ihm aber nüt. Der Herr Gabriel het befohle, und me isch gfahre, und zwar sträng, vowäge d’ Tante Rosine het e Brief a Oberscht von Effinger mitgha. Daß me juschtemänt druuf grächnet het, d’ Frou de Chateauvieux wärdi’s de zur Raison bringe, isch natürlech dem Töchterli schön verschwige worde.
I den erschte Tage het sech z’ Märchlige, wo me jitz halt mit ds Herr Maréchals zsäme Menage gmacht het, alles Müej gä, dem Madeleine mit Artigkeiten über ds Böschte wägz’hälfe. Zum Glück het es nüt gwüßt vom verabredete Duell. Aber d’ Maréchale het einewäg für guet gfunde, ganz hübscheli z’ mache. Si het sech druuf verla, daß der Papa Effinger no z’ rächter Zyt ga Wildegg abe chömi, für nes Unglück z’ verhüete, und de «hätti si de bim Gugger welle 247 luege, öbs nere nid grati, dem Hämi no zu sym Rächt z’ verhälfe.» Vor allem us hets jitz gulte, dem Madeleine der Lohn rächt chüschtig z’ mache.
Da sy si du wieder einisch binenandere gsi, di drei Fründinne, d’ Frou Willading und di beide vo Märchlige, und hei ds Madeleine ghüetet. Dasmal frylech isch me nid im Garte gsässe, sonderen im Sääli vorem Kaminfüür. Us Angscht, si chönnte sech verschnäpfen und ihre Chummer umen Usgang vo der Affaire z’ Wildegg la merke, sy si eisilbiger gsi als sünsch. D’ Frou de Chateauvieux het agfange vo Campagne reden und du so bylöufig gseit, si heig doch mängs gseh vo schöne Landsitze, aber öppis so gfreuts wie dä Lohn wüßt si de niene. Wär dä heigi, chönni sech d’ Finger schläcke, bsunders jitz, wo alli Ussichte vorby syge, dussen a menen Ort no Carrière z’ mache. «Ewig schad isch es, Madeleine, i gloube no jitze du hättisch succès gha.»
Mit däm faht d’ Frou Therese still für sich afah lache.
«Was hesch?» frage di andere.
«Ach, es isch mer juscht wieder z’ Sinn cho, was is ds Madeleine ds sältmal da usse vorem Weiher für ne Vorstellung gä het.»
Di beide Fründinne hätte der Frou Willading mögen ume Hals falle für di Glägeheit, ändlech wieder einisch ehrlech dörfe z’ lache. Da steit ds Madeleine, wo juscht dem Kaminfüür gschaltet het, uf, zündrot no im Gsicht vo der Gluet und du undereinisch wieder 248 bleich: «Ja,» seit es stolz, «révérences à recul machen i vor niemerem meh. Aber wie-n-i usgseh — nume jitz a mym inwändige Möntsch —, darf i geng no zeige, villicht no ungenierter als i mi Euch ds sältmal zeigt ha. I begähre kei Campagne und kei Carrière, i wott nume ne Ma na mym Sinn. Au revoir, Mesdames.»
Mit däm Bscheid het es di dreie la sitzen und isch ufrächt, wie-n-e Chünigin, usen und überufe, dem chranke Herr Maréchal ga Gsellscheft leischte.
Vo denn ewäg isch d’ Madame de Chateauvieux ihrer Sach nümme sicher gsi und het sech no meh in Acht gnoh. D’ Frou Willading hingägen isch ihrem Gwunder nid rächt Meischter worde. Bi der nächschte Visite, wo nere ds Madeleine z’Allmedingen obe gmacht het, fragt si’s: «Warum wottsch ne-n-eigetlech nid?»
«E nu,» het ds Madeleine geantwortet, «i bi rächt froh, daß Dir mi fraget. Der Tante Rosine darf i’s ja nid säge, es tät nere schuderhaft weh, und d’ Maréchale begryft so öppis nid; aber Euch sägen i’s gärn: I ha weder Vatter no Muetter, i bi um nes Härz z’ churz cho i myne Chinderjahre. Dir müeßet mi nid lätz verstah. Ungglen und Tante sy ja geng guet gsi für mi, härzig. Aber es Muetter- oder Vatterhärz cha me halt mit aller Liebi und Fründschaft nid ersetze. Und drum luegen i druuf, daß mer my Ma einisch es Härz bringt, wo-n-i de drin ganz daheime bi. Der Hämi isch e Prachtssoldat und e Bärner, wie’s villicht kei zwöite git, aber i gspüren ihms halt a, daß er sech under nere 249 Frou öppis anders vorstellt, als i. Er wott einisch höch obenuse, und mit däm sött’ i de gläbt ha.»
«Ah, du gloubsch, er sygi so eine?»
«Und wenn i mi o trumpierti. — Zu mene Baretlihandel giben i mi nid här. Wenn anderi sech dry schicke, tant pis pour elles. Eini mueß afah sech dergäge z’ wehre.»
«Du hesch villicht rächt,» seit d’ Frou Therese; «aber d’ Wält wirsch du nid ändere. Mir hei alli dadüre müesse.»
«Wär weiß, es gsäch jitz villicht o anders us, wenn dir ech gwehrt hättet.»
Underdesse hei di junge Herre z’ Wildegg uf ihri Manier dem Madeleine gsuecht z’ hälfe. A mene chalte Morge, es het strub Wätter gmacht und lang nid welle tage, isch der Xandi mit dem Ruedi Effinger und mene Ma vo Breschtebärg i Burghof abecho. Di graue Wulke hei weder Stärne no Sunneliecht düregla, und der Luft het di dürre Bletter us allnen Eggen und Greben ufgwirblet und höch a de fyschtere Schloßmuuren ufegjagt. D’Felläde hets umenanderegschlage, und d’ Allee und der Wald hei gchroset. Di drei sy mit ygchnöpfte Mäntel dür d’ Allee us gäge Cheschtebärg zue. E chlyni Halbstund vom Schloß ewäg sy si uf ne Blütti usecho, und bald druuf chöme vo Holderbank ufe der Hämi und drei anderi Herre.
Vo jeder Gruppe het sech Eine losglöst, und di zwee 250 sy ufem Platz zwüsche de Brambeeristude hin und härgloffe, hei mitenandere disputiert, sy zu ihrne Fründe zrück und de wieder zsämecho und wieder usenand. Es isch no so fyschter gsi, daß men enandere chuum uf zäche Schritt erchennt het, und derzue het der Luft i eim yne Bletter ufgwirblet. Me het usgmacht, me well no warte, bis men emel o i der Ornig gsej z’ zile. Einschtwylen isch jedi Partei für sich a mene graue Hüüfli uf mene Boumstamm zsämegsässen und het der Sturm über sech wäg la chute.
Ändlech hets e chly gheiteret. Me isch a beidnen Orten ufgstande, und der Unparteiisch het mit de Sekundante d’ Waffe — längi Rüterpischtole — vergliche. Grad het Eine no einisch d’Dischtanz abgmässe, da blybt er plötzlech stah, lost und luegt. Und di anderen alli dräje sech o gäge Rand vo der Blütti. «Huefschlag,» — seit der Ruedi Effinger und geit mit länge Schritte gäge Wäg zue. Er trouet synen Ouge nid. E Rüter chunt mit gsänktem Chopf under de bogne junge Bueche derdüruuf. Fescht stampfet der Goul ufem verwurzlete Wäg. Der Unparteiisch und d’ Sekundante chömen o nächer und z’ hinderscht di beide Duellante.
Uf eismal isch der Rüter vor de Böum ussen und pariert sys Roß hert vor dene junge Herre. Es isch der alt Oberscht Effinger, e wätterfeschte Ma mit chaltem Gsicht. Sys Roß isch bachnaß und dampfet.
«Was git das da?» fragt er ruuch. Und no bevor er en Antwort het, brüelet er se-n-allizsämen a: «Dir 251 donners Narre! — Wüsset Dir nüt Bessers, als Liebeshändel usz’fächte, jitz, i däm Ougeblick, wo alles ufem Spil steit? Üses Vatterland isch i höchschter Gfahr. — Packet enanderenah zsäme, und marsch ga Bärn, i d’ Artillerieschuel. Dert isch eue Platz.»
Verläge luege ne-n-alli a. «Es isch mer ärnscht,» fahrt der Oberscht furt. «Wär e rechtschaffene Kärl isch, chunt mit mir. Häre mit dene Pischtole! Die wei mer für d’ Franzose lade, statt irged e brave Bärner dermit umz’bringe. — Eui Händel,» seit er zu de Duellante, «chönnet dir de nachhär ustrage, wenn nid der Chrieg zwüschen euch beidnen etscheidet.»
Der Oberscht isch so lang i de Brambeeri blibe, bis di junge Lüt sech ufe Wäg gmacht hei.
«So sygs!» seit der Hämi zum Xander und git ihm d’ Hand. «Der Chrieg söll etscheide.» 252
XII.
So gschwind isch das aber nid gange. Wohl het me’s gseh cho; aber einschtwyle sy nume d’ Politiker a der Arbeit gsi, und für di jungen Offizier, wo mit dem Papa Effinger ga Bärn greiset sy, hets wenig gfreuti Arbeit gä. Weder der Hämi no der Xandi hei ihm viel Dank gwüßt für sys ruuche Dryfahre. Es het no gar nid usgseh, wie wenn der Chriegsgott se wetti la ds Hälmli zieh. Di Einzige, wo öppis dervo gha hei, sy d’ Eltere gsi. Der Xandi isch bis über ds Neujahr bi sym Vatter im Ortbüehl blibe, der Hämi z’ Chäsertz. Der Herr Herkules het sech ume bchymet und isch nümmen erchlüpft, wenn sy Großneveu zue-n-ihm cho isch. Aber der Hämi het mängisch sy liebi Not gha, wenn der alt Herr ne gfragt het: «Warum machsch o nid vürers mit Hürate? I möchti das gärn no erläbe.» Und prezis glych isch es ihm daheim gange. Syni Schwöschtere hei na nere Fête blanget, und d’ Eltere hei o nüt welle begryfen a der Gschicht. «Jitz, wills Gott öppe,» het d’ Mama am Neujahrsmorge bim Felicitiere gseit, «bringt is ändlech das Jahr dy Brut i ds Huus.» Der Herr Philipp Anton het geng 253 no ghoffet, es grati der Regierung der Konflikt z’ verschlirgge, und gfunde, sy Suhn sötti jitz afangen über ds Alter use sy, wo men us purlötiger Militärlerei na mene Chrieg gluschtet.
Aber statt daß men im neue Jahr hätti chönnen a Liebi und Luschtbarkeit dänke, het ds Chriegsgschpänscht meh und meh ds Land überschattet. Der Hämi, wo i der Vendée z’ Grächtem het glehrt ryte, isch bi den Aargauer-Draguner yträtten und alli Bott als Ordonnanzoffizier über Land gschickt worde. Vom Neujahr ewäg isch er mängisch wuchelang nümme heicho. Das Adjutanteläbe het ne-n-i mänge Landsitz und zu mängem schöne Meitschi gfüehrt. Meh als einisch hätti’s nume ne Wink bruucht, so hätt’ er so nes Chrottli i den Arme gha. Aber settigs het dem Hämi nüt gseit. Numen ei Gedanke het ihm der Wäg gwise: Er hets welle derzue bringe, daß me z’ Bärn nam Chrieg uf ihn zeigi und sägi: «Das isch e Fäger.» Und de, het er gmeint, chönnts ihm de nümme fähle.
Luter und luter hets i de Dörfer afah räble. Im Horner isch ei Muschterig uf di anderi cho. Bataillon um Bataillon het me gseh marschiere, und ändlech hei d’ Chuzefüür, Trummlen und Hörner di Letschten underem Dachschärme füregjagt. Der Herr Böspfenniger isch gar nümmen us der Stadt heicho, und syni Lüt hei alli Müej gha, dem lahme Herr Herkules usz’rede, daß er o no ga Bärn yne fahri, wenn d’ Rät- und Burgerglogge hinderem Dälhölzli brummlet het.
254 Der Hämi isch mit syne Draguner bald hiehi, bald derthi dirigiert worden und het derby mit Chummer und Etsetze gseh, wie di bravi Bärner Armee obem Hüscht und Hott vo de Befählen afaht usenanderefalle. Het hütt der General befohle vorz’rücke, so het z’ morndrisch der Chriegsrat wieder alles zrückzoge. Und schließlech sy Befähl und Gägebefähl grad mitenandere cho. Da hei du afange di Geduldigschte d’ Pfyfen usem Muul gnoh und gseit: «Tuusigdonner, was söll men o?» Wie länger deschtmeh het der Hämi a di fromme Chouans dänkt, wo o mängisch obem Gstürm vo ihrne bluetjunge Generäl der Chopf gschüttlet und nümmen ab Fläck welle hei. Aber mit eim het er sech tröschtet: Wenns de albe gulte het und d’ Offizier vora sy, de wohl, de sy si de cho, und der Leidischt hätt’ sechs nid vergä, dahinde z’ blybe. Wartet nume, het er dänkt, mer wei se de scho läbig mache, wenns nachen isch.
Aber wo’s geng nid het welle guete mit däm Gchafel vo Dispositione zwüsche Chriegsrat und General, hei si der Ydruck übercho, es wüssi überhoupt niemer Bscheid, me mangleti sälber z’ luege, wenn öppis gah sölli.
So isch es gstande, wo me zum erschtemal vom Bielersee här und vom Buecheggbärg d’ Kanone het ghört donnere. Da het me nüt anders dänkt, als jitz chöm der Befähl druuflos z’ marschiere. Statt däm heißt es, me sölli necher gäge d’ Stadt zue.
Das het du der Ornig der Todesstoß gä. Wär sich 255 sälber nütmeh zuetrouet het, het sech gärn necher a d’ Stadt zueche gla. Di andere hei gfunde, das fählti sech grad no, daß me syni Dörfer und Heimetli mit Wyb und Chind und Waar de Franzose überließ, für dene Stürm z’ Bärn inne ga d’ Sach z’ verteidige. D’ Offizier hei guet gha z’ rede. Niemermeh het welle lose. Und wo der erscht Soldat den Offizier z’ trotz dervo gloffen isch, für Huus und Hei ga z’ verteidige, da isch o de Höseler aghulfe gsi. Wenn me se nid gäge Find well füehre, so tüeje si nümme mit, hei si gseit, für der Löl z’ mache syge si nid cho. So isch mängi Kompagnie den Offizier grad under der Hand verbrosmet. Aber no sy nere gsi, wo a Gideon dänkt und probiert hei, di Brävere binenandere z’ bhalte.
Am vierte Merze het men i der Richtung gäge Solothurn es paar Kanoneschütz ghört. Uf das hi sy eint und anderi Truppe dert use marschiert. Der Hämi isch mit syne Draguner vo Lyß här cho. Sy Houptme het ihm befohlen ga Hofwyl vorus z’ ryte, zum Hauptquartier, damit me vernähmi, was gah söll. Wo-n-er z’ Hofwyl acho isch, het er dert niemermeh gfunden als der Houptme Stäck mit nere Kuppele Landstürmer und nere Zwölfpfünderkanone. Dä het ihm du gseit, der General sygi mit synen Adjutante gäge ds Grauholz übere, dert wärdi gschanzet und me welli am Sand e letschte Versuech mache. «Mit was, weiß i nid,» het der Herr Stäck gseit. «Es isch ja i aller Gotts Wält niene nütmeh rächts binenandere. Bis geschter sy hie 256 no zwöi Bataillon gsi und e Jeger- und Scharfschützekompagnie und d’ Schwyzer. — Alls furt. — Grad vori isch der Wattewyl vo Loins mit mene Bataillon vom Regimänt Zollikofe vo Seedorf furt gäge Froubrunnen abe. Und dert, änet dem See, gseht Dr? Uf der Höchi bi Deißwyl? — Dert sy Ämmethaler; aber si hei ihri Offizier abgsetzt. — Das isch es Gfuuscht mit der neue Regierig.»
«Was neui Regierig?»
«Ja, wüsset Dir no nüt?»
«Was wett’ i wüsse? Sit dem früeche Morge bin i underwägs und ha niemer gseh.»
«He, dä Morge het d’ Regierig abdanket. Und jitz isch e provisorischi da. Die möchti jitz wieder agryfe, wo alls usenanderen isch und kei Chatz meh drüber chunt.»
«Hätte si doch der General la mache!»
«He natürlech. Was wott doch so-n-e Chriegsrat! Das isch ds dümmscht Tier, wo’s cha gä. Es Dotze Chöpf und kei Verstand.»
Der Hämi isch du wyter gritte, i ds Grauholz. Änet dem Moos, uf der Straß zwüsche Schönbüehl und Urtene het er no d’ Bajonnet vom Bataillon vo Wattewyl gseh glitzere. Sünsch isch wyt und breit nüt umewäg gsi. Me hätti chönne meine, me sygi im tiefschte Fride. Chalt isch es gsi, d’ Fälder no grau und i jeder Mulde Schneefläcken und gfrorni Glungge. 257 Der Seedorfsee isch tschägget gsi vo Schnee und schwarze Fläcke. I syr schwarzgrüene Stilli het ds Grauholz e fyrlech truurigen Ydruck gmacht. Ändlech, bim Sandtöri, gseht der Hämi nes Trüppeli Rüter. A der wyße Huetborte erchennt er der General von Erlach. Der Ruedi Effinger isch by-n-ihm und anderi Adjutante. Flugs isch der Hämi uf se zue gritte, het dem General sy Mäldung gmacht und der Befähl übercho, alles dahäre z’ dirigiere, was er uf sym Rückwäg vo Truppe zu Gsicht überchömi. Dä churz Ougeblick, wo-n-er da bi dene Herre gsi isch, het ihm fascht no der letscht Muet gnoh. Der General het so nidergschlagen usgseh, daß mene schier nid het dörfen arede.
Zwo Stund später isch di chlyni roti Kompagnie im Grauholz agritten und het im Wald innen afah bivouakiere. Uf der große Straß sy d’ Ordonnanze hin und här gritte; aber sünsch isch nüt gange. Me isch uf de Boumstümpen umenandere gsässen und syne trüebe Gedanke nachegange.
Erscht gägen Abe-n-isch es läbiger worde. Gäge de Viere het me düre Wald Marschtritt ghört. Wär a Straßegraben isch ga luege, het bald d’ Tête vom Bataillon Tillier zwüsche de Tannewänd gseh uftouche. Ärnscht und fyschter sy si vorbymarschiert bis zum Waldsoum am Sand. Vor syr Kompagnie här isch der Xandi Wagner marschiert. Er het der Hämi nid gseh. Dä isch i Wald zrück gange, zu syne Draguner, wo hinder ihrne Rossen umeblegeret hei. Bald druuf het 258 men obehär der Straß ghöre hü brüele, Geisle chlepfe, kommandiere, byschten und chnorze. Dert het der jung vo Rodt eis vo syne Bataillonsstück düre stößige Wald uf gschaffet, uf nes Hübeli vorem Soum usse. Und währeddäm si ds anderen undehär der Straß vüregstoße hei, isch wieder Infanterie amarschiert, ds Bataillon Daxelhofer. Das isch rächts näbe d’ Konolfinger vom Major Tillier cho. Und zletscht sy si no mit dreine Sächspfünderkanonen ufgfahre, zmitts zwüsche beidne Bataillon, uf der Straß.
Jitz hets doch wieder na öppisem afah usgseh, und me het agfange sech für d’ Nacht yrichte. Der Wald het gchrachet vom Holze, und bald scho het me zwüsche de Tanne Bivouakfüür gseh ufsprätzle. Blaue Rouch isch über d’ Zwislen ufgschlichen und i der Abedsunne verfloge. Vo wyt hinde sy si mit Holzburdine cho, hei Proviant und Munition zuechegschleipft.
Du chunt wahrhaftig no-n-e Gutsche cho z’ fahre. Öppen e Schybeschutz hinder der Front haltet si. Ihreren es paar stygen us, und bald merkt me, wär es isch. I mene ganz eifache Soldatekaput chunt der Schultheiß Steiger mit sym Brueder und sym Schwigersuhn Jenner, sym Ordonnanzkorporal Dubi und dem treue Chammerdiener von Allme. Alles, was am Straßebort steit, nimmt der Huet ab. Er geit no ufrächt, dä alt ehrwürdig Ma; aber schitter isch er doch und luegt furchtbar ärnscht dry. Da chunt ihm der General etgäge. Der Schultheiß het fascht e kei Stimm 259 meh. Aber en Offizier, wo ganz nach derby gstanden isch, het doch verstande, was si zsäme gredt hei und gits wyter. Z’ säge heig er nüt meh, heig er dem General gseit, aber er well mit de Soldate cho stärbe.
Jitz gange si vo Kompagnie zu Kompagnie, vo Gschütz zu Gschütz und rede de Soldate zue. Das het se-n-ufgchlepft. Aber bald isch es wieder still worde. Nah-ti-nah sy no anderi Ratsherre, zum Teil alti, tubwyßi Manne, ganz allei uf der einsame Waldstraß derhärcho, alli mit dem Vorsatz ihres Letschte für ds Vatterland cho härz’gä. Überem Bärggrat isch der Mond ufgangen und het schwarzi zaggeti Schätten uf di heitergraui Straß gworfen und dusse, ufem schwarz und wyß gfläckete Moos ussen i dünni Näbelschwaden ynezündtet. Da und dert isch no es Trüppeli Offizier vorusse gstanden oder e Schildwacht. Bi der oberschte Kanone het me ne Sabel gseh glänze. Vo Zyt zu Zyt isch e Rüter über Fäld cho oder gange, e Patrouillen amene Hag nah düüßelet. Sünsch isch alles im Wald um d’ Füür ume gsässen oder trüebsälig under de fyschtere Tanne ghocket. D’ Nacht isch läng worde, z’ läng für mänge, wo nid müed gnue gsi isch, für bi där Chelti z’ schlafe, und jitz so gruusam Zyt gha het drüber nachez’dänke, was es well bedüte, wenn der Schultheiß sägi, er chömi mit ne cho stärbe. — Cho stärbe! Da hei di alte Tanne mängs z’ ghören übercho, wo nie i nes möntschlechs Ohr het welle.
Der Hämi isch mit andere jungen Offizier i der 260 Nechi vom Füür blibe, wo der Schultheiß und der General sech dranne gwermt hei. Bis gäge Mitternacht isch dert geng no öppis gloffe. Me het d’ Ohre gspitzt und ufpasset, wär sech da umetrybi. Das isch nötig gsi. Het me nid scho vo vier Oberschte ghört, wo letschti Nacht vo verhetzte Soldate sygen ermordet worde. Nah-ti-nah isch du o a däm Füür ds Gspräch verstummet, und me het nume no ds grüene Holz ghöre sprätzle. Da isch du o dem Hämi nüt anders blibe. Er het müesse syne Gedanke freie Louf la. Bis jitze het er sech gwehrt dergäge. Aber sitdäm er gwüßt het, daß dert, under de Tanne, o der Xandi Wagner als treue Chriegskamerad dem letschte Kampf uf Tod und Läben etgägeluegt, isch ihm meh und meh alles wieder läbig worde, was er hinder sech gha het. Lächerlech chly syn ihm jitz alli syni Liebessorge vorcho. Was isch doch o settigs, wenn es sech drum handlet, ds Vatterland vorem Undergang z’ rette!
Morn am Morge scho villicht isch es etschide, het er sech gseit. Wie mängisch isch er doch i der Vendée so nach vorem Tod gsi! Aber nie hets ihm der glych Ydruck gmacht wie hütt. Z’erscht isch es ne hert acho z’ dänke, daß ds Madeleine mit dem Xandi sötti glücklech wärde, wenn är hie sy Tod fänd oder zum Chrüppel gschosse würdi. Aber nah-ti-nah het er sech dry ergä, und es isch ihm geng klarer worde, daß er doch eigetlech vor Gott und Möntschen am süberschte dastüendi, wenn er dene beiden ihres Glück gönnti.
261 «Warum brächt’ i das nid über mi? — Gschej, was well,» het er sech z’letscht vorgnoh. «Vorem Glück wott i dem Madeleine nid sy. Das möcht’ i nid uf mi näh. Und wenns doch na mym Tod so söll cho, so wott i ne-n-o im Läbe nümme dervor sy. Er sölls ha.» Das isch sy letschte Gedanke vorem Yschlafe gsi.
Wo-n-er wieder erwachet, ghört er uf der Straß Huefschlag. Es rytet wieder en Ordonnanz Bärn zue. Zwüsche de Tannestämm flackeret Füürschyn. Ach ja, dert isch ja ds Hauptquartier. Schätte bewege sech drum ume, ganz geischterhaft. — Aber, was ghört men o? Donnerets eigetlech? Jitz erscht erwachet der Hämi z’ grächtem. Das isch ja Kanonedonner. Me gseht Lüt a Waldsoum useschlyche. Der Hämi taschtet sech o dert vüre. Da stande ja scho di meischte Soldate, luegen und lose. En erschte schwache Schyn vo Tagheiteri macht ds Fäld grau. Schwarz und totestill steit drum ume der Wald. Hinder de Tanne grediübere, gäge Froubrunne, brummlen i eim furt d’ Kanone. Sogar Flintefüür ghört me. I der Morgestilli ghört me ds Echo im Bärgwald ruusche.
Di Herre vom Stab sy binenandere vornen am Waldegge. Der Hämi düüßelet zueche. Es nimmt ne wunder, öb me ne z’ Hülf well ga Froubrunne. Grad chunt er derzue, wo der Ruedi Effinger ufsitzt und mit zweene Draguner abrytet. Er söll ga luege, was da unde gangi. Alles isch Oug und Ohr. Me verhet völlig der Ate, für besser z’ ghöre. Es chunt nächer. Decidiert, 262 es chunt nächer. Derzue tagets hübscheli. D’ Lüt gange zu de Gwehrpyramiden und luege no einisch d’ Füürsteine nache. D’ Offizier bringen Ornig i d’ Ufstellung. D’ Kanonier stoßen ihri Piesse besser vüren und underlege d’ Reder.
Jitz wärde d’ Offizier alli zsämegrüeft. I menen änge Kreis stande si uf der Straß, bi der Sächspfünderbatterie ume General ume. Erscht jitz, wo’s z’ grächtem taget, gseht me, was für nes grings Hüüfli da binenanderen isch, für dem Find der Zuegang zur Stadt z’ verwehre. Wenns tuused Ma sy, so isch es alles. Und füf Kanone. Me hüetet sech der Mannschaft z’ verrate, daß vo Solothurn här e ganzi französischi Division im Anmarsch sygi. Der Schultheiß redt den Offizier zue. Si söllen alles tue, für d’ Mannschaft ufz’chlepfen und binenandere z’ bhalte. Es syg ja wohl es chlys Hüüfli, aber e chlyni Schaar vo Opferwillige heig scho mängisch Wunder verrichtet. Und villicht laje sech de die, wo der Muet verlore heigen und jitz überall verzatteret syge, o wieder zueche, wenn si gseje, daß me’s no nid ufgä heigi. «Jitz wei mer nid a üs und üsi Sach dänke. Jitz gilts dem Vatterland. Zeiget, daß dr synere wärt syd. Mer sy’s dene schuldig, wo ihres Bluet scho derfür vergosse hei.»
Andächtig lost alles dem ehrwürdige Greis. Scho ihm z’lieb tuet me gärn sys Beschte. Der Hämi isch hinderem Kreis düre bis i d’ Nechi vom Xandi gschliche. Wo-n-es heißt: «Auf eure Posten, marsch!» steit er 263 hert näben ihm und fasset ne bi der Hand. Si luege sech fescht i d’ Ouge. «I überla dirs,» seit der Hämi, «es ma gah, wie’s will. Nume daß dirs wüsset, daß ig euch beidne ds Glück gönnt ha, wenn i öppe blybe sött.»
Stumm und verwunderet luegt ne der Xandi a.
«He ja,» git ihm der Hämi zur Erlüterung, «ds Rächt mueß i Gotts Name der Liebi wyche.»
Uf das hi drückt der Xandi sym Kamerad d’ Hand, und jede geit uf sy Poschte.
No einisch geit der Schultheiß der Front nah, vo Ma zu Ma. Jede söll gseh, daß er da isch und by ne blybt.
Jitz fahts afah glitzeren uf der Solothurnstraß, und im Waldsoum grediübere, bim Schönbüehl wirds läbig.
Pang! Der erscht Kanoneschutz vo der Bärnersyte. Fascht fyrlech isch es. I vielne Wälle louft ds Echo dem Bärg nah. Isch es nid ds Signal zu mene heiligen Opferfescht? — Bald knallet der zwöit Schutz. Aber jitz chunt der Befähl z’ warte mit wyterem Füüre, will men erchennt, daß der Wald dert äne vo Landstürmer gramslet. Stromswys chöme si ume Waldegge vo Urtene här. Si flieh gäge Bärn zue. Wyber, Greise, Buebe, alles dürenand, und hinderne donnere di französische Kanone, chnatteret Flintefüür. Das isch kei guete Zuewachs.
«Manne, blybet fescht, wenn si hie düre flieh! Löit 264 ech nid mitryße!» Me stellt zueverläßigi Offizier hinder d’ Front und a d’ Straß.
Wie vo der Angscht häreblaset, chunts über ds Moos, alles underenand. Wär der bescht Ate het z’ vorderscht. Scho vo wytem brüele si ihre Schräcken us: «Si chöme. Si chöme z’ hälle Hüüfe. S’ isch nüt meh z’ welle. Si schieße Pumi, di schwarze Tüüfle.»
«Löit se düre!» befiehlt me de Kanonier uf der Straß. «Aber daß sech niemer lat la mitryße!»
Nume ganz wenigi Flüchtling blybe stah, für sech hie no einisch z’ wehre. Fascht alles stürmt dür di dünni Front i Wald ynen und verlouft sech. Der gfährlechscht Ougeblick isch überstande. Niemer het sech la verfüehre, sowyt me’s überluegt. Nume di Kanonier a der Straß hei chly wohl viel z’ ghören übercho. Aber no bhet se der Houptme Manuel binenandere.
Dert z’mitts im lingge Flügel steit, weiß Gott, der alt Schultheiß uf mene Boumstamm, so wyt vorne, daß ne jede cha gseh. Der Dubi und der von Allme hei-n-ihm d’ Ellböge. Bringts da no Einen über sech dervo z’ loufe?
Pang! — Länger cha me ds Füür nümme hinderha. Zwüsche de letschte Flüchtlinge sy scho Husaren im Waldrand äne. Und dert, am Schönbüehlegge, wirds chrisdick. Rüter, Fueßvolk.
265 Pang! Pang! «Guet zile! — Nid überjufle! — No chly höcher! So. S’ isch guet!» — Pang! — «So rächt. Dä het ygschlage. — Uswüsche! Flingg! — Häre mit där Cartouche! So. — Wupp! Wupp! Fescht. D’ Chugle nache! — Vüre mit der Piesse! — — Macht nüt. Nid umeluege wäge so mene Hämpfeli Dräck. Höcher! Höcher! Chly meh linggs. So, guet! Lunte! Füür!» — Pang.
Aber jitz fahre si grediübere scho mit der zwöite Piessen uf. Was di Chätzere flingg sy! Es blitzet. E Dampfwulke. Pumm!
So geits wyter. Ds Echo chunt scho lang nümme nache. Der ganz Wald z’ ringsetum chroset nume so. Und jitz chlepfts und chrachets o i de Tannen obe, und am Waldsoum lige scho ihrer paar. Brav. Die hei ihri Sach rächt gmacht. Nid umeluege. — Präng. Es chnättschet i de Tanne. Dert gheit e Tuller abe. — Der Schultheiß steit wie-n-e Bildsüüle.
Aha, aha. Si deployiere. — Lueget dert! Si chömen über ds Moos.
Pang. — So rächt. Dä putzt. — Aber si rücken einewäg vor. Eis Peloton über ds andere. — Füür halblinggs!
Es reckt nümme. Si chömen is i d’ Flanque. «Herr Major Tillier! Zwo Kompagnie linggs la abschwänke. — Aber vorwärts. Es pressiert.» Der Befähl wär verstande worde. Aber me bringt d’ Lüt nid us der Füürfront. Si wei nid furt vonenandere, nid vo der Fahne 266 wäg. Ma für Ma mueß me se-n-us der Füürlinien userupfen und völlig wyters müpfe. Derzue chlepfts und chrosets und donnerets, daß me niene nütmeh ma erbrüele.
«D’ Draguner übere, ufe lingge Flügel. Marschmarsch!»
Es räblet und chlepft und chroset geng strüber. Me drückt dür ds Gstrüpp gäge nördleche Waldsoum.
Vorwärts, Manne! Vorwärts! Uf se!
Oh, si sy z’ spät. Me blybt im Waldsoum chläbe — zwüsche zwöi Füür.
No hei si in Egi. No wird brav gschosse. — Aber es lugget wüescht i der Füürlinie.
Jitz lärmets o hindenache, zwüsche de Tanne. Me ghört a der Straß fluechen und befähle. — Was gits dert? — D’ Sächspfünder-Batterie fahrt ab. Y Wald yne, Bärn zue. — Jitz isch gfählt. Aber, was wott me? Gägem Tannacher zue chlepfts geng nächer im Wald inne. Me ryßt der Schultheiß vo sym Boumstamm abe. Wenn er nid de Franzose läbig well i d’ Händ falle, so müeß er furt. Es isch ihm nid grate davorne sys Läbe dra z’ gä. Glücklecher schynt der Ratsherr Effinger da näben ihm. Mit dreine Chuglen im Lyb lyt er zwüsche de Böume. Aber er läbt no, dä arm Ma. Der Schultheiß git ihm d’ Hand; aber rede chan er nümme mit ihm. Scho dä Lärmen und sy schwachi Stimm! Und di beide Treue, der Dubi und der von Allme, füehren ihren alte Herr mit Gwalt düre Wald hindere. 267 Wahrhaftig. D’ Gutschen isch no da. Währed scho vo zwone Syte d’ Flintechugle dür ds Tannchris pfyfen und hüüle, hälfe si-n-ihm i Wage. Niemer vo ne-n-isch troffe. Si fahre mit ihm ab.
Bald druuf rytet o der General mit syne letschte Lüte zrück. No git er linggs und rächts Befähle, für z’ rette, was z’ retten isch. Über d’ Worble zrück! heißts. Dert äne, ufem Breitfäld, probieri me’s no einisch.
Dür di änge Tannezyleten uf der Bärgsyte macht sech jitz o dervo, was no bliben isch vom Bataillon Daxelhofer. Wär no beritten isch, mueß uf der Straß sys Heil sueche. Dert rytet o der Hämi. Es pressiert ihm nid. Syni Draguner sy usenand gstobe. No hoffet er uf ne würdigi Glägeheit, sys Bluetopfer z’ bringe. Vor ihm uf der Straß geit der Herr vo Rodt. Er lat Bluetspure hinder sech i de Schneefläcken und streift sech der Ermel ufe, für z’ luege, wo’s ne troffe heig. Grad het er no probiert, sys lingge Flügel-Gschütz z’ rette; aber d’ Roß syn ihm nidergschosse worde, er hets müesse la stah. Jitz suecht er das vom rächte Flügel, wo-n-er voruusgschickt het.
Dicker und dicker pfyfts ne-n-über d’ Chöpf, schlats i d’ Tanne. Dert im Wald rächts balge sech di letschte Tillier-Grenadier mit de Schwärm vo der schwarze Legion.
Da, grad wo si vore Wald use chöme, nümme wyt vom Chappelisacher, fahrt e brave Trainchnächt mit 268 der grettete Kanone. Sünsch isch niemermeh derby. Alles furt. Si gange mit der Kanone wyter, bis si dem Ludi Effinger vo Aarburg nachechöme. Dä isch übel zuegrichtet. Er cha schier nümme loufen und treit doch no d’ Fahne vom Bataillon Tillier uf der Achsle. Si setze ne-n-uf d’ Lafetten und fahre wyter mit ihm. Grad churz vorhär isch dert vorne der Ruedi Effinger mit dem Houptme Stäck düre, vo Zollikofe här. Mit mene tapfere Trüppeli Landstürmer hei si ihre Zwölfpfünder vo Hofwyl här i Sicherheit bracht. Ds Fäld isch gspräglet vo versprängte Soldaten und Landstürmer, wo jede nume no für sich luegt. Usem Wald chlepft ne hie und da e Schutz nache. Aber sünsch het es gstillet.
Weiß nid warum, aber dem Hämi geit, wo-n-er da so hinder ds Rodts Kanone här rytet, ds Schicksal vo syne Kameraden i de Tuileries düre Chopf. Wieder isch er dem Tod ertrunne — und fragt doch dem Läbe so gar nüt meh dernah. Was söll er no, wenn ds alte Bärn nümmen isch? — Und de, ds Madeleine! — Ach, furt mit dene Gedanke! Er isch ja fertig mit däm. Dem Xandi het ers gla, und jitz blybts derby.
Aha, da chlepfts wieder hinder ne. Verdammt! Ds Gabelroß am Bode. Es zablet und schlat um sech. Ds Vorderroß schwitzt vor Angscht und lüpft und stygt. «Häb ne, häb ne!» brüelet der Rodt. «D’ Sträng düre! Mer spanne der vorder Goul i d’ Gable. Halt! Halt! Wo wottsch hi mit ihm? Halt, Donnerwätter 269 oder...» Der Houptmen Effinger isch abgsprungen und hilft trotz sym verwundete Fueß dem Rodt, d’ Sträng abschnyde. «Gang!» seit ihm dä. «Gang mit der Fahne, so chunt emel die wäg!» Müehsälig geit er wyter. Der Hämi wott dem Trainchnächt hälfe ds Vorderroß bändige, währed der Rodt d’ Gable vom andere freimacht. Da chöme d’ Husaren usem Wald. Der Hämi rytet hinder d’ Kanone und zilet mit der Pischtolen ufe vorderschte Husar. Der Schutz verseit ihm. Er schmeißt d’ Pischtole wäg, zieht der Sabel. Da wird sys Roß troffe, tuet e wüetige Satz und überschlat sech. Der Hämi cha grad no us de Bügel, aber er fallt hert näbem Roß i Acher. Wenn er nume vo de Huefe wäg chunt! — Wohl, es gratet ihm. Underdesse sy Schütz gfalle vom Waldbort am Mannebärg. Eine vo de Husare hets, si schwänken alli ab. Wieder isch der Tod am Hämi vorby gange. Und wär het gschosse? Niemer anders isch es gsi als der Xandi, wo dert mit de letschte vo syne Manne dem Wald nah zrückcho isch und der Hämi nid us den Ouge gla het. Dä weiß nid, wär ne grettet het. Er list sy Pischtolen uf, mueß ds Roß la ligen und froh sy, daß er mit dem Rodt, dem Ludi Effinger und dem Fuehrchnächt cha flieh. D’ Kanonen und ds Vorderroß sy verlore. Währed d’ Franzosen am Waldsoum ralliiere, für über ds offene Fäld vorz’rücke, chöme di drei mit vielnen andere Flüchtige bi der Papiermühli über d’ Worble. Was dert no gah söll, weiß niemer. Alles louft gäge Bärn 270 zue, im dunkle Gfüehl, me findi sech dert vor de Tore vo der Stadt no zsäme zum letschte Widerstand oder zum gmeinsamen Undergang. Da isch du no mänge Ratsherr us der Stadt ufecho, für ume guet z’ mache, was er vorhär zu der Verwirrung bytreit het. Ufem Breitfäld het der General no ganzi Schare vo Flüchtlinge möge stelle. Vom Spittelacher us sy no es paar Kanoneschütz abgfüüret worde. No het da und dert e brave Bärner sys Läbe dragä; aber es isch kei Ornig meh gsi dryz’bringe, und mit jeder Minute hets böset, bis du der Emanuel vo Wattewyl us der Ratssitzung chunt und zmitts dür alles düre zum Wankdorf use rytet und dem General Schoueburg d’ Kapitulation bringt. — Dermit isch Bärn über gsi.
* * *
E Stund später isch z’ Märchlige der Chlopfer a d’ Huustüre gfahre, daß im ganze Huus alles zum Tod erschrocken isch. Scho sünsch het me sit vierezwänzg Stunden i der gröschten Angscht gläbt. Es isch niene kei Ma meh umewäg gsi ussert dem chranke Herr de Chateauvieux. Der Herr Gabriel het me scho lang nümme gseh gha, und usem Lächehuus isch alles mit dem Landsturm gange.
Ds Madeleine wäri ds erschte gsi, wo der Muet gha hätti, ga Bscheid z’ gä. Aber me hets nid usegla. D’ Frou Maréchale isch ga uftue. Vor Ufregung het si keini Wort gfunde, wo si der Xandi Wagner gseht dastah, ganz atelos und mit wilde Blicke.
271 «Furt!» seit er und schnupet und schnupet. «Machet, daß dr furt chömet, über d’ Aare!»
«Was gits, um Gotts Wille?»
«Jitz isch niemermeh synes Läbes sicher. Alles isch drunder und drüber. D’ Franzose sy i der Stadt, und der Landsturm louft usenand. Si wüsse gar nid, was si tüe i ihrer Wuet. Di halbe sy voll. Me schießt uf alls, was eim grad übere Wäg louft.»
«Und der Herr Ryhiner?» jammeret d’ Frou Rosine, wo sech o zuechegla het. «Heit Dir ne niene gseh?»
«Weiß nid. Er wird wohl i der Stadt sy bim Underhandle. Aber i sägen Ech: pressieret! Machet, daß dr furtchömet. Es chunt nid guet. — Vor allem machet, daß ds Madeleine i Sicherheit chunt. Schickets ga Chäsertz übere, i Lohn!»
«Und der Hämi?»
«Äbe drum,» seit der Xandi mit mene ganz eigete Ton. «Dä wird jitz wohl hei sy. Er isch emel no unversehrt über ds Breitfäld yne gloffe. Dert han i ne no gseh.»
Di Froue sy ganz z’ hindervür gsi. Si hei nüt dranne begriffe. Wie chunt der Xandi derzue...?
Aber er het ne gar nid Zyt gla, wyter z’ studieren über wieso und warum. «Pressieret! Furt, furt!» hets nume gheisse.
«Myn Gott doch o,» het d’ Frou Rosine gjammeret. «Was söll i o mache? Wenn i nume wüßti, wo my Ma isch!»
272 D’ Frou de Chateauvieux het nid vo ihrem todchrankne Ma furt welle, d’ Frou Ryhiner nid vom Huus, bevor si ihre Ma i Sicherheit gwüßt het. Z’ gueterletscht isch me rätig worde, ds Madeleine mit dem Trineli übere z’ schicke zu ds Saagers. Und der Xandi het sech la erweiche uf d’ Suechi nam Herr Gabriel z’ gah.
Ohni nume rächt z’ wüsse, warum eigetlech me se dert übere schicki, sy ds Madeleine und ds Trineli über ds Selhofemoos gäge Chäsertz zue gloffe. Ds Trineli het der Schiffstachel uf der Achsle treit — es het doch welle ne Waffe ha —, i der andere Hand e Bündtel Chleider, wo men i aller Hascht dem Madeleine mitgä het. Albeneinisch sy si blybe stah, hei chly verschnuufet, zrückgluegt uf Märchligen und Muri oder voruus uf Chäsertz. Vo Zyt zu Zyt het me ne Flinteschutz ghört, aber nid anders als öppen im Herbscht, wenns jagt.
Ob däm isch dem Trineli der Gedanke cho, si chönnten am Änd de hienachen o no i Landsturm oder gar i d’ Franzosen yne grate, vowäge me het o dem Gurte na hie und da ne Schutz ghört und, wo si nächer cho sy, sogar es Brüel vo der Straß här. Da isch im Trineli di alti Wunden ufgange. Es het kei Ton meh gseit, uf kei Frag meh g’antwortet. Sy Schiffstachel het es nume mit herte Finger gfasset, d’ Zänd ufenandere bissen und drygluegt, wie wenns dür ne Wand düre sött Buechstabe läse.
Ändlech chöme si a ds stotzige Bort. Im Dorf obe, 273 meh gägem Lohn zue, ghört me Lärme. Und wo si scho nach a der Straß obe sy, falle Schütz. Z’erscht dänkt ds Trineli: «Jitz gilts»; aber es meischteret sech. Me het ihm ja ds Madeleine avertrouet. Also lieber warte. Verstecke. Dert isch di gwölbti Tüele, wo der Bach drin under der Straß dürechunt. I nes paar Sprünge sy si derby und schlüüfen yne. Geng wyter, bis si fascht änen use chöme. Dert blybe si muusstill und lose mit Härzchlopfe. Me ghört Roßtrapp, Brüelen und Flueche. Mit de Füeße halb im Wasser, drücke si sech a d’ Muuren und lose wyters.
Vor nere Viertelstund öppen isch der Hämi heicho ga Chäsertz, todmüed und so nidergschlage, daß er chuum meh nes Wort fürebracht het. Sy Vatter het er i der Stadt atroffe, und dä het ihm gseit: «Gang hei, ga Chäsertz, und lue, was si mache!» Und er isch use. I der gröschte Confusion het er se daheim gfunde. Erscht z’ Mittag heigs ja no gheisse, me heigi d’ Franzose z’ Neuenegg verchlopfet und alles chöm’ guet. Und jitz chöme vo allne Syte deren usöde Landstürmer cho z’ laufen und bsoffeni Soldaten und tüeje, me wüß nid wie se-n-abwehre. Er söll doch um Gotts Willen i Lohn übere, nam alte Herr ga luege.
Der Hämi geit, blybt aber undereinisch stah. Was isch das? Usem Gurtetäli füre chöme Lüt cho z’ rochle. Äbe, so Landstürmer, wo nümme wüsse, a was si ihri Töubi wei usla. Und, was gilts, es sy Husare hinder 274 ne här oder Draguner. Me ghört emel Huefschlag. — Söll er zrück — söll er i Lohn? Der Nechi nah geit er derthi. Da chunt ja wahrhaftig der Herr Herkules ihm etgäge. Um ds Himmelswille, wie gseht dä us! Dä halb glähmt Greis! Ds Bluet im Chopf. Und i der Hand e Pischtole.
«Aber Unggle, was chunt Euch z’ Sinn?» — Er nimmt ne bim Arm. «Gschwind chehret um! Was weit Dir da usse? — Gseht Dir nid, dert chunt e ganzi Kuppele Marodeurs derhär. — Chömet!»
«Äbe!» seit der Herr Herkules. «Äbe. — Äbe!»
«I bitten Ech, chehret um, Unggle. Es chönnt es Unglück gä.»
«Äbe,» seit er wieder, ryßt sech los und luegt der Hämi bitterbös a. — «Isch es wahr? — Säg mer d’ Wahrheit! — Isch Bärn über?»
«Chömet Unggle, i bitten Ech. Was weit Dir da usse?»
«Was i wott? Ha, was e Bärner söll.»
Mit der Pischtolen im Anschlag louft der Herr Herkules dene Landstürmer etgäge. Wott er se-n-ächt amachen umz’chehre, uf d’ Franzose z’ dorf? — Das cha nid guet cho. Der Hämi gseht, daß si uf ihn aschla. Er louft ne-n-etgägen und macht ne Zeiche. Er dröit mit dem Sabel. — Z’ spät.
E Schutz, zwee drei. — Der Herr Herkules lyt uf der Straß, ufem Gsicht und dä, wo-n-er sächs Jahr druuf gwartet het, daß er ihm sys Glück chönni mache, 275 näben ihm, und es rots Bechli rünnt ihm über di schwarze Revers vo der Draguneruniform.
Das verirrte, verhetzte Volk, wo gmeint het, es müeß Rach näh a dene, wo ds Unglück verschuldet heige, isch im Chlupf ob syr eigete Tat erwachet. Usenand gstobe sy si, wie vor sich sälber. Wyt und breit isch niemermeh umewäg. Totestill isch es.
Jitz troue sech di zwo under der Straß füre. Mit aller Vorsicht chöme si düre Bachgraben uf, luegen ume. — Alles still gäge ds Fäld und gäge Bärg. Aber uf der Straß? Si recke sech uf. — Da tuet ds Madeleine ne Schrei. I nes paar Sätzen isch es dobe, uf der Straß.
«O Herr Jeses! — Hämi! Hämi!»
Uf de Chneu isch es näben ihm, i sym Bluet. Er git ihm d’ Hand und luegts a, ganz lieb und still und schier heiter, wie eine, wo sy Sach gmacht het und z’friden isch. Dem Madeleine erstickt d’ Stimm. Ds Trineli chneulet näben ihm zuechen und hets, daß es nid zsämefalli.
«Isch er tot?» fragts us syr tiefschte Seelenot use.
Ds Trineli gseht, daß d’ Ouge broche sy. No zieht er schwär, schwär der Ate, tuet e Süüfzer und isch übere. Syni Züg glette sech. Wenn doch Bärn nümme ds alte Bärn sy darf...
Ds Madeleine lyt totebleich i de bruunen Arme vom Trineli. Das isch ganz ratlos. Wie i mene Näbel geit ihm e Gedanke düre Chopf: «Jitz sy si villicht 276 binangere, di zwee. Warum han i mym nid o dörfe d’ Hang gä, wo-n-er het müesse ds Läbe la?»
No het ds Trineli nid gwüßt, was es söll, da wirds am Usgang vom Gurtetäli läbig. Es chöme französischi Rüter derdürab. Jitz gilts aber flieh. Ds Trineli zwängt sech uf und nimmt ds Madeleine, wie me nes chranks Chind nimmt und treits alli Gredi über d’ Matte gägem Wald zue. Verwunderet luege d’ Franzose dene beidne nache. 277
XIII.
Bi’m Burgerezil a der Muristraß isch der Xandi dem Herr Gabriel Ryhiner begägnet. Nid minder müed und gschlagen als die, wo im Fäld gstande sy, isch er derhärcho. Der Xandi het ne grüeßt und isch grad wieder mit ihm umgchehrt gäge Muri zue. Er het ihm brichtet, wie si z’ Märchligen i der Angscht sygen um ihn. Der Ratsherr het aber di längschti Zyt ta, wie wenn gar niemer by-n-ihm wär. Erscht vorem Egghölzli usse blybt er stah.
«Heit Dir nid gseit, si heige ds Madeleine ga Chäsertz übere gschickt?»
«Wohl.»
«Mit wäm de? — Ghöret Dr nid? Dert äne wird o gschosse. Dasmal wärs mir jitz lieber gsi, es wär hie blibe. Weiß der lieb Gott, was dert äne gscheht. Und wär geit jitz ga luege? I bi nümmen im Stand.»
«Wenns Ech rächt isch, so gangen i.»
Der Herr Gabriel luegt sy Begleiter verwunderet a.
«Machet Ech keini Sorge, Herr Ryhiner. I weiß, was i z’ tue ha. I respektiere dem Hämi Saager sys Rächt und Eue Wille. So wahr i da stande, ohni mi wär der Hämi nid läbig usem Grauholz heicho. Er 278 wird Echs de sälber säge.» Der Xandi het nüt anders dänkt, als der Hämi heig ihn am Mannebärgbort gseh und erchennt.
Der Herr Ryhiner het ihm danket und gseit, er well ihms nid vergässe, wenn er ihm di Gfelligkeit erwysi.
Jitz het dä guet Xandi nid dra dänkt, daß niemer ds Schiff vom Halefahr zrück gruederet heigi und i der Ou äne kei Möntsch umewäg sygi, wo me mögti erhosche. Vergäben isch er a d’ Aar abegloffe. Ds Schiff isch am äneren Ufer gsi und kei Müglechkeit überez’cho. So het er wohl oder übel wieder der Bärg uf müessen und über d’ Mettlen i Bodenacher. Z’ Muri het er no sy Wafferock gäge ne bürgerlechi Chutte tuuschet, damit er besser dürechömi. Im Bodenacher het sech o niemer welle vürela. I sym Läbe no nie het der Xandi nes Fährschiff gfüehrt. Aber so-n-es Häxewärch wärdi das öppe nid sy, het er dänkt, und isch dry gsprunge. Zum Glück isch es nid mit nere bschlüßige Chetti abunde gsi, und es isch ihm emel grate.
Natürlech hets du scho gnachtet, wo-n-er däne der Wäg dür Gstrüpp und Grebe gsuecht het. Naß, müed und verchratzet isch er ändlech über d’ Gürben und i d’ Bälpstraß ufecho. Der Mond isch no nid ufe gsi, so daß me sech fascht meh uf d’ Ohren als uf d’ Ouge het müesse verla. Der Xandi het sech bis a ds Dörfli zueche gschlichen und du z’erscht e zytlang hinder mene Gstrüpp vüren erluußet, was da gangi. Er het grad 279 gmerkt, daß französischi Yquartierung da isch. Latärne, Stroufuehre, Mannsglöuf, Roßtrapp, Reden und Flueche, der Schyn vo Bivouakfüür. S’ isch nid schwär gsi z’ errate. Scho schwärer isch es gsi en Etschluß z’ fasse. Grad um ds Saagers Huus umen isch am meischte Verchehr gsi. Di arme Lüt! Isch ächt ds Madeleine dert inne? — No bsinnt er sech. Aber bald merkt er, daß das Soldatevolk unachtsam isch, müed und halb bsoffen und nume druuf us, sechs la wohl z’ sy. So nimmt er ds Härz i beidi Händ, geit grad uf zwee Franzose zue und fragt se, öb si ihri Sach heige. Er tuet, wie wenn ärs i der Hand hätti, ne jedi Türen ufz’tue. Uf die Manier isch er bis i ds Huus ynecho. I der Äßstube sy französischi Offizier ume Tisch ume gsässe. Ihri Ordonnanze sy ynen und use gstürmt, hei brüelet und gchesslet und d’ Sach umenanderegschlage. D’ Chuchi isch o voll wältsches Chriegsvolk gsi. Die hei da mit Pfannen und Channe gfuehrwärchet, gfüüret, enandere d’ Sach us de Finger grisse, zsäme zangget, Spys und Trank verschüttet, daß es e Gruus gsi isch.
Ändlech erwütscht der Xandi ds alte Chöchi, wo probiert het i d’ Spyschammere z’ cho, für no öppis ga z’ rette. Sobald das merkt, daß der Xandi öpper hiesigs isch, packt ’s ne fescht am Arm und seit: «Eh der tuusig Gottswille, Herr, chömet, hälfet is doch o.» Jitz erscht gseht er, i was für mene Zuestand di armi Hutten isch. «Chömet doch zu dene Froue,» jammeret si, «me weiß 280 sech ja i aller Gotts Ärdewält niene z’ tue. Was söll men o?» — Vor Briegge cha si nümme rede. Si füehrt der Xandi um ds Huus ume, i d’ Chnächtestube, wo me bi mene Cherzeliecht bösdings het chönnen underscheide, was da isch. Jitz isch ihm aber o der Ate bstoche. Da lige näbenand uf Strouseck zwee Toti, der eint i nere Draguneruniform. Trotz dem schlächte Liecht het er se grad beidi umegkennt. Wie sturmgschlage luegt er und luegt. Und es isch ihm, er müeß mit dem Hämi reden und ne frage, wie-n-er dahärechömi. Lang steit er da mit dem Huet i de ratlose Hände. Er het no gar nid rächt umegluegt na dene schwarze Gstalte, wo dert hinden uf nere lääre Bettstatt sitze. Jitz erscht chehrt er sech mit hundert Fragen i synen ufgrissenen Ouge gäge se. Es sy ja di Froue Saager. Di jüngeri Schwöschter vom Hämi het ihri Muetter i den Arme, wo ganz stober mit gfaltete Händen uf di Tote luegt. Di elteri Tochter chunt ufe Xandi zue, leit ihm d’ Händ uf d’ Achslen und der Chopf a d’ Bruscht: «Hälfet is, hälfet is!» jammeret si.
Nah-ti-nah sy si sowyt wieder zur Fassung cho, daß si hei chönne brichte, was gange sygi. Si hei du wyter gjammeret, me heigi der Chnächt i d’ Stadt gschickt, der Herr Saager ga sueche. Dervo, daß ds Madeleine hie gsi wäri, het niemer nüt welle wüsse. Erscht wo ne der Xandi erzellt het, wie me’s überegschickt heigi mit dem Trineli, seit du ds Chöchi: «E du myn Gott! Wohl, jitz chunts mer. Es sy ihrere zwo da änen umewäg 281 gsi, grad chuum daß es gscheh isch, wowohl. Das sy se gwüß gsi, e büürschi un e stedtlechi. Me het sech halt nid g’achtet, wohär si chöme. Ersch du, wo du disi cho sy, d’ Franzose. Da han i se gseh alli Gredi übere flieh, gägem Chilchacherholz. Wär weiß, si sy no dert änen u troue sech nid vüre.»
«Wo isch das?» fragt der Xandi, wo jitz erscht rächt wieder zue sech chunt.
«Chömet, i will Echs zeige.»
Der Xandi seit zu dene Froue: «Dir müesset mer erloube, daß i dert übere gange ga luege. I ha’s dem Herr Ryhiner versproche. Sobald i cha, chumen i wieder dahäre.»
Wo-n-er mit dem Chöchi düre Hof und Garten us geit, löst sech grad der Mond vom Hohgant, so daß me jitz emel o e chly gseh het, wo me louft. Alli Gredi het er richtig nid übere chönne, vowägen uf däm Fäld isch jitz bivouakiert worde. Er het der Rank gnoh übere Chüeliwylstutz und isch du dem Waldsoum nah wieder gäge ds Chilchacherholz, z’erscht undedüre bis schier a d’ Bälpstraß vüren und du derdüruuf und dem obere Soum nah zrück. Lang lang het er gsuecht, Bort uf, Bort ab, und niene nüt gfunde. Er hets scho wellen ufgä, da gseht er im obere Wald, rächts ob Houlistahl es Liecht, a menen Ort, wo keis Huus het chönne sy. Es flackeret ganz urüejig, verschwindet und lüüchtet wieder uf. E Latärne cha’s nid sy. Es blybt geng a der glyche Stell. Der Xandi geit druuf zue. Lang het ers 282 wieder us den Ouge verlore. Aber ändlech ghört er öppis wie Sprätzle, und bald druuf stoßt er uf d’ Heiteri zwüsche de Böume. Richtig, dert i nere guet versteckte Holen isch es. Ganz hübscheli schlycht er vo Boum zu Boum und lost und luegt. Er trouet synen Ouge nid und düüßelet no necher. Es isch so. Da hocket am Füür ds Trineli vom Chälleracher. Wär, wo je einisch i der Märchliger Gäged gsi isch, kennts nid, das schöne Meitschi? Näben ihm zueche lyt o öpper, me gseht nume ne Mantel oder öppis eso und chlyni Füeß, gäge ds Füür gchehrt. Das müesse se sy. Aber si sy nid allei. Uf der andere Syte vom Füür lyt e Soldat. Zwee sys, wenn nid drei. Me gseht grob gnagleti Schuehsole. Wie chöme jitz die zsäme? — Jitz wie mache, für se nid z’ hert z’ erchlüpfe? Z’erscht ganz hübscheli und du luter rüeft er: «Trineli!» Das luegt uf. Jitz darf er zueche. «Bisch du’s oder bisch es nid?» — No so isch ds Trineli erschrocke. «Wär chunt?»
Der Xandi seit, wär er sygi. Si sölle sech nume nid fürchte. Er chöm se cho sueche. Da rüehrt sech o ds Madeleine uf sym Loubhuufe näbem Trineli und luegt der Xandi mit erschrockenen Ougen a. Lang chunts nid drüber, wo si sy und was los isch. Es chlammeret sech a ds Trinelis Arm fescht. «Heit nid Angscht,» seit der Xandi halblut, «i bi’s, der Xandi Wagner.»
Ds Madeleine luegt ne groß a und zieht der Mantel uf der Bruscht zsäme. Es tschuderet ihns, und es luegt i ds Füür, ohni ne Lut vo sech z’ gä. Es 283 chunt no gar nid z’ rächt mit allem, was syni Ouge sit dem Abe gseh hei.
Der Xandi setzt sech ganz nach zuechen und lat sech vom Trineli erzelle, wie si dahäre cho sy. Ga Houlistahl hei si welle, für öppen imene Burehuus underz’cho. Aber da sy o scho überall Franzosen umenandere gstriche. Si hei dert umenand e Fäldwacht ufgschlage, sy aber i allne Hüser umegfahre. Da sy di Beide wieder rainab und du mit dene drei Scharfschütze zsämecho. Die hei o im Sinn gha i de Hüser vo Houlistahl underz’schlüüfe. Si hei nümme wyter möge. «Bös z’ Fueß u sturm i de Gringe sy si,» het ds Trineli gseit. «Weiß nid, was öppe mit ne-n-isch u was si im Biet gha hei, wo si-n-is gseit hei, si welle hie füüre, mer sötten is zuechela. — Was han i angers welle? Chalt, wie-n-es isch? U mir hei ja niene meh gwüßt, wo use. Z’ Chäsertz unde wär me ja wäge de Franzose nienemeh zuechecho. — I ha mi richtig vorgseh. Es söll einen öppis probiere!» Ds Trineli het eim der Stutzer ewäg gnoh und näbe sech gleit gha. «Aber si mache nüt. Si hei gnue.» Alli drei hei gschnarchlet wie d’ Bäre. Es sy Oberländer gsi, wo vom Landstuehl här cho sy und sech verloffe hei.
«Aber wo syd Dir jitz här cho, daß Dir is hie obe funge heit?»
Der Xandi het du erzellt, wie’s ihm gange sygi.
«Isch er tot?» fragt, wie us mene Troum use ds Madeleine.
284 «Ja, i ha ne gseh.»
Uf das hi het sech ds Madeleine wieder i sy Mantel und i ds Loub yne vergrabe, wo si-n-ihm zu mene Huli hei zsämegstoße gha. Hie und da no het me’s ghöre süüfze; aber gredt het es nüt. Alli hei jitz gschwige. Wär nid trotz der Chelti ygnuckt isch, het öppe dem Füür nacheghulfen und vor sech ane brüetet.
Dä Hämi, dä Hämi! het der Xandi geng nume müesse dänke. Es het ne mängisch dunkt, er gspüri no sy Hand, wie-n-er ihm se-n-im Grauholz gä het. Sy Stimm het er ghört und ne de doch wieder gseh da lige näbe sym tote Großunggle. Wär hätti das dänkt! Isch es nid am Abe no gsi, ufem Chappelisacher, wie wenns ihm doch no hätti sölle grate, wie wenn der Tod ne nid chönnti finde? — Und jitz isch es halt doch cho, wie-n-er gseit het: Ds Rächt mueß der Liebi wyche.
I syr große Müedigkeit het der Xandi dem Schlaf o nümme chönne widerstah.
Am früeche Morge, wo ds Füür isch ergange gsi, het d’ Chelti se gweckt. No het sech jedes uf irged en Art gsuecht gäge das chalten Erwache z’ wehre. Da tönts vo nere ruuche Mannsstimm dür di dürre Boumchrone, wo der Näbel drinne ghanget isch:
«Es taget vor dem Walde.
Stand uf, Kätterlin!»
Mit neren Art Galgehumor hets eine vo dene Scharfschütze, schier no schlafsturm, i Wald ynegsunge. 285 Trotz allem Eländ hei di andere müesse lache. Me het bösdings heiter gseh. Aber es isch eifach z’ chalt gsi, für no länger da z’ blybe. Me isch ufgstande, het ds Loub abgschüttlet, d’ Arme greckt, gstampfet und grangglet. Und du sy si der Heiteri nah hinderem Xandi här usem Wald use, no wyter der Bärg uf, für z’ luege, wo si eigetlech o syge. Uf der Änglischbärgegg sy si übere Näbel usecho, undere chaltblaue Morgehimmel. Jitz hets taget. Me het o i der Tiefi Wäg und Stäg afah underscheide. Wie wenn si dert chönnte gseh, was gange sygi und was der Tag well bringe, luege si gäge Bärn abe. — Ja, me het doch gseh, was gscheh isch. Usem mutze Münschterturm, wo grad über ds Dälhölzli vüregüggelet, isch im graue Dämmer e wyßi Fahne ghanget.
Der Xander het ds Madeleine a sech zoge. Säge hei si nüt chönne; aber beidne zsäme sy d’ Tränen über d’ Backen ab gloffe.
Und währed si so dastanden und i der Chelti zittere, wachsen undereinisch ihri Schätten übere Hubel ab, und der Bode wird e chly gäl. Si chehre sech um und gseh obem Wätterhorn d’ Sunnen ufgah.
Da mueß ds Madeleine a nes ruuchs Wort vo ds Trinelis Muetter dänke. Het si nid ds sältmal gseit: «Wenn dirs de einisch ständlige gseht tage, so merket dir de, was läbe heißt.» Es cha nid anders, es mueß das dem Xandi erzelle.
«Si chönnti de no rächt ha,» meint der Xandi mit 286 mene heitere Blick uf ds Trineli, wo sech no wohl a di Strafpredigt bsunne het.
Di drei Scharfschütze sy wyter d’ Egg y gwanderet. Der Xandi hingäge seit: «Jitz sötte mer doch dra dänke ga Märchligen übere z’ cho. I ha ne versproche, sobald wie müglech Bricht z’ bringe. Was wei mer ne ga brichte? Luter Truurigs? Oder wei mer ne nume ga säge, mir heigen is gfunde?»
«Ja,» seit ds Madeleine und leit sy Chopf mit de rotbrieggeten Ougen a ds Xandis breiti Bruscht, und är leit ihm der Arm drum und drückt zsämethaft mit der Morgesunne nes Müntschi uf di guldige Chrusle vo der Haselmuus.
Rudolf von Tavel
Unspunne
Francke Verlag Bern
[17.-21. Tausend / 1954]
Wie’s der Haselmuus wyter ergangen isch
Wir sind in der Zeit nach dem Sturze des aristokratischen Regimes in Bern. Wie sieht es nun aus auf den hübschen, ehemals so gemütlichen Herrensitzen um Bern, in die uns Tavel in der «Haselmuus» geführt hat? Der Band «Unspunne» erzählt es uns: noch liegt als ein feiner Schimmer die Erinnerung an das Verlorene auf allen Dingen und in allen Herzen; aber die Herrenleute müssen merken, daß ihre Zeit um ist, wenn sie auch noch eine Weile «zwüsche der alte und der neue Zyt türlet hei». Und Madeleine Herbort selber, die «Haselmuus»? Sie ist noch nicht am Ende ihrer Herzenswünsche und -enttäuschungen angelangt. «D’Chatze sy di erschte nüün Tag blind, d’Möntsche di erschte dryßg Jahr», meint die ältere, beschützende Generation und will die Heiratsangelegenheiten der Söhne und Töchter selber in die Hand nehmen. Alte liebe Verknüpfungen drohen dabei zu zerreißen. Aber die Schicksale junger Herzen sind bei Tavel gut genug aufgehoben, daß uns um das Ende nicht bange sein muß.
I.
Vom Nachttou füecht und gfrore, het uf em Münschterturm z’Bärn inne di wyßi Fahne glampet. Im chalte Morgeluft het si nume vo Zyt zu Zyt e Fäcke glüpft, wie wenn si wett säge: Mira wohl, jitz isch mir alles zsäme glych, Bärn isch über, Bärn ghört de Franzose, ’s isch nümme Bärn.
Der Xandi Wagner, ds Madeleine Herbort und sy treui Begleitere, ds Trineli Roggli, sy uf der Änglischbärgegg gstande, hei tschuderet und uf d’Bärge gluegt, ob d’Sunne nid bald düre mögi, dür ds Gwülk. Der Stadt hei si der Rügge gchehrt. Was hätti si ne no chönne sy? Dert, wyt vorne, sy di letschte Soldate vo der underlägene Bärner Armee, di abgschossene Stutzer verchehrt uf der Achsle, heizue gloffe. Dem Xandi und dem Madeleine het der Chrieg ds Letschten us em Wäg gruumt. Der Hämi, der Brütigam, wo ds ancien Régime der Barettlitochter het bestimmt gha, isch z’Chäsertz unde tot gläge. Ds Madeleine het mit syr Hand niemerem meh zu mene Ratsherrebarett chönne verhälfe. Ds ancien Régime sälber isch vorby gsi. Vo da nache het dene beidne nüt meh dröjt — so hei si gmeint. Äng anenand under ds Xandis Mantel, hei si uf d’Sunne gwartet. — Warum sy si nid scho lang abe, für ihrem Glück ga ne Hütte z’boue?
6 D’Wulkewand ob em Schräckhorn isch rot und röter worde, und undereinisch isch si verrisse, und di wyßi Sunnegluet isch druus cho z’schieße, daß sech eim schier d’Ouge hei welle chehre. Und du sy wyt umenandere d’Fluehörner und Felswänd us em chalte Dusem ufgstande, wie ne Feschtgmeind ufstüend, wenn der lieb Gott ynechäm. Ds Bärnerland isch abdeckt i der Morgestilli gläge mit aller syr währschafte brave Schönheit, mit sym Rychtum, mit syr Andacht und Liebi und Treui. Wär’s nid gseh het, ersinnet’s nid, und niemer cha säge, wie schön es isch.
Ob däm hei der Xandi und ds Madeleine keis Wort meh vürebracht. Si hei gspürt, wie rächt di rääßi Muetter Roggli im Chälleracher gha het, wo si vor Jahre der Jumpfer Herbort prophezeiet het: «We Dir’s de einisch stänglige gseht tage, de merket Dir de villicht o, was läbe heißt; aber de müessit Dir de vor afa!» Ständlige gseh tage hätte si’s jitz. No nie so schön wie hütt. Aber äbe, si hei wohl gwüßt, daß si einschtwyle wieder abe müesse, i Schatten und i d’Chelti, und daß me, für’s z’grächtem chönne z’bhalte, ds Glück zächemal für einisch müeß erstryte. Vor däm het’s ne gruuset.
Chuum het d’Sunnen über d’Egg ab möge, hei si dür e blutte Wald düren uf der Schloßmatte vo Chäsertz di französische Bajonnett gseh zwitzere. Und wenn me d’Ohre gspitzt het, so het me dert unde ghört wältsche. Si sy wieder blybe stah, di drü, und hei i ds Tal abe gstuunet. Dert isch ds Saagers Garten 7 i der Sunne gläge, dürr und still wie ne Totehof, rächts usse het der «Lohn» mit erschrockene Dachfänschter us de Böume gluegt, und z’mitts zwüsche beidne — dert, wo nächti der Hämi Saager und sy Unggle Herkules vo de verfüehrte Landstürmer erschosse worde sy — het di großi Linden ihri dürren Escht de Wulke zuegstreckt, si sötten ere doch um Gotts wille cho das Bluet ab de Würze wäsche.
Für e Xandi het’s numen eis gä: ds Madeleine syne Pflegeltere ga Märchligen übere heiz’bringe. Het er’s nid dem Herr Ryhiner nächti versproche? Villicht isch es nid so ganz liecht, ihns ohni Längwylereien a dene Franzose vorby z’bringe. Nu, das wär no lang nid ds Unagnähmschte. E Glägeheit, Ritterdienschte z’tue. Das hätt ihms de grad no chönne. Aber me het a ds Saagers Huus vorby müesse. Und das isch ihm hert gäge Strich gange, so är mit dem Madeleine — am Huus düre, wo der Hämi no tot drinne glägen isch!
No viel schwärer isch es dem Madeleine worde. — Ach, wenn doch o d’Wält anders wär und d’Lüt nid eso wie si äbe sy, de hätti me sälbander zum tote Hämi chönne, ihm’s ga säge, was me vorheigi, und gwüß hätt er ne gä z’verstah, er gönni eis dem andere, für ihn heig’s halt nid sölle sy. Aber so, wie jitz halt einisch d’Lüt sy, di Läbige da z’ringsetum! Und öb’s ne gärn gha heig oder nid, mit dem Hämi isch es halt doch versproche gsi, und es hätti sech nid gschickt, jitz scho mit dem Xandi i 8 der Wält umenandere z’loufe. Scho nume vor em Trineli het sech ds Madeleine gschämt. Das isch voruus gloffen und het gwüß sy Sach dänkt.
Solang d’Franzose da unde gsi sy, het me frylech geng no ne schickleche Grund gha, binenandere z’blybe. Aber jitz het’s undereinisch uf der Schloßmatten afa trummle, und wo me luegt, marschiert di ganzi Kompagnie mit Sack und Pack bi ds Saagers um en Egge, gäge Bärn zue. Und, wie für z’säge, es sygi z’Chäsertz einschtwylen alles wieder bim Alte, chräjt e Güggel i d’Morgestilli.
Was jitz? — Eis isch linggs, ds andere rächts dem Bort nah gloffe, und beidi hei ob em Nachedänke ds Rede völlig vergässe. So sy si a d’Wäggable cho, wo der Fueßwäg i ds Gurtetäli abzweigt. Jitz het’s gheiße schlüssig wärde. Ds Madeleine isch blybe stah, und wo der Xandi umeluegt, macht’s bitterärnschti Ougen und seit: «Nähmet mir’s nid übel, aber i mueß ne doch no einisch ga luege, der Hämi.»
«Söll i mit Ech cho?»
«Nei.»
«Ja, und de?»
«Wenn Dir mir öppis weit z’lieb lue, so ganget mit dem Trineli voruus, ga Märchlige, und säget ne daheim, i sygi hie bi ds Saagers.»
Der Xandi het e Zytlang gschwige, und du seit er mit groß ufgsperrten Ouge: «Und sünsch nüt?»
Er het ekei Antwort übercho. Ds Madeleine isch am Hag anne gstande, het ihm so halb der Rügge gchehrt und a mene Rüetli umegrupft.
9 Statt wyter z’frage, geit er uf ihns zue, nimmt’s fescht i d’Armen und lüpft ihm der Chopf, so daß es ne het müessen aluege. Und du isch es über ihn cho, ganz heiß, und er het nid anders chönne, er het gmeint, er müeß syni Lippen uf das Gfräsli drücke. Aber oha! Me het dem Madeleine nid für nüt «Haselmuus» gseit. Es isch ihm us den Arme gsi wie gfloge. Und das het sys Guete gha. Erscht no syn ihm d’Ouge voll Wasser gstande, und jitz het es ob däm Etwütsche sy Freud gha, blitzheiter drygluegt und zündtroti Backen übercho.
«No nid, no nid!»
«Ja, wenn de?»
«Wenn’s de Zyt isch.»
«Aber ohni Gspaß, darf i ne z’Märchlige no nüt säge?»
«Mynetwäge dörfet Dir nen alles säge, was Dir über ds Härz bringet. Das isch jitz Eui Sach.»
«Darf i?»
«Alles, was Dir weit; aber jitz ganget voruus. Lueget, ds Trineli isch scho bald uf der Bärnstraß. Wenn Dir mit ihm über d’Aare weit, so chönnet Der Ech schicke!»
Uf das hi isch der Xander gange, aber längs Bitze hindertsi — er het doch müesse luege, öb nid öppen a menen Ort e verloffene Franzos derzwüsche chömm. Erscht, wo-n-er gseh het, daß ds Madeleine Herbort ungschoren im Saager-Huus verschwunden isch, het er der Wäg z’grächtem under d’Füeß gno. Aber bi der große Linden isch er scho wieder bstoche. Das cha me nid eso la, het 10 er sech gseit. Es isch wyt und breit niemer umewäg gsi, und a de nächschte Hüser het me nüt als bschlossni Felläde gseh. Der Xandi Wagner geit i Schloßhof. Niene kei Möntsch. Er lat es paarmal der Chlopfer gäge d’Hustüre poldere. Nüt rüehrt sech. Alles wie usgstorbe. Es isch o niene kei Schufle, keis Wärchzüüg. Da nimmt er eis vo de große Bluemegschirr, wo a der Gartemuur ufbyget sy, wüscht mit de Händ vom nächschte Huuffe Gartegrien dry und treit’s use, under d’Linde. Emel es dotzemal louft er däwäg umen und ane, bis me nüt meh gseht und ekei frömdi Schuehsolen e Spur vo däm Bluet cha verschleipfe. Dernah isch er no nes Zytli dagstanden und het umenandere gluegt, wie wenn er öppis suechti. Und du nimmt er sys Sackmässer, hout e breite Bitz Rinden ab em Lindestamm und schnydt i di schildförmigi Wunde vier Buechstabe H. S. A. S. und es Chrüz derzwüsche. Und du macht er der Schild no wyter gägen aben und chritzet dry: 5. M. 1798.
Mit däm het er sech so lang versuumt, daß er dem Trineli nümme nache möge het. Er het o nid pressiert, wo-n-er über Selhofen und dür ds Moos a d’Aaren abe gangen isch. Und wenn öpper ne nachhär gfragt hätti, wo-n-er düre sygi und was er underwägs gseh heigi, er hätti emel nüt gwüßt z’säge. Es ergers Dürenand als uf däm Wäg het er i sym Läbe no nie mit sech umetreit. Vor Verliebtheit ganz us em Hüsi, het er doch nid chönne loscho vo dene furchtbar truurigen Erläbnis. Es 11 isch ihm geng gsi, er müeß dem Hämi Abbitt tue, nid daß er ihm irged es Unrächt ta hätti, aber wil sys Fründeshärz sech gar nid heigi wellen i ds Leidgwand schicke.
Wo-n-er du a d’Aare cho isch, het er nüt meh gspürt vo der Sunnenufgangsstimmung vo dä Morge. Erscht jitz het er begriffe, wie gschickt ds Madeleine sy Vollmacht gfasset het: alles, was er über ds Härz bringt, dörf er säge, z’Märchligen obe. Was het er anders söllen über ds Härz bringen als d’Nachricht vo ds Hämis Tod?
Ds Trineli het ihm am Däntsch gwartet, für nen im Fährschiff übere z’stoße. Schwygsam sy si zsäme ds Bort uuf. Im Chälleracher hei si sech adieu gseit, und der Xander het sech uf em Wäg dür e Grabe zwäggleit, wie-n-er dem Herr Ryhiner welli di bösi Nachricht gä.
Chuum dür ds Wäldli düre, ghört er vom Huus här e große Lärme. Allerhand Stimme hei dert dürenandere gredt. Sy ächt öppe scho Franzose da? Zwo Frouestimme reden emel französisch mitenand, aber di andere bärndütsch, und das nid vom fynschte. Jitz wird eini vo dene Frouestimme Meischter. Si befiehlt. Es stillet. D’Hustüre fallt i ds Schloß. Fertig. Der Xandi chunnt i Garten und gseht der Gutschner und no öpper uf em gazon usse stah. Si luegen uf ds Dach. A eim vo den obere Fänschter steit d’Frou Maréchale. Aber si het sech hindere, wo-n-er neecher chunnt.
«Was isch los?» fragt er der Gutschner.
12 «O, d’Haselmuus isch nen ertrunne.»
Ja, wär jitz dem Xandi Wagner sys Gsicht hätti chönnen abmale! Aber er het nid Zyt gha, wyter z’frage. D’Frou Ryhiner het ne vo der Äßstuben uus gseh cho und isch ihm sälber cho uftue.
«Syd so guet!» het si-n-ihm gseit und d’Türe zum Sääli ufta. Si het ihm grad agseh, daß er öppis Uguets uf em Härz het. «Dir bringet is doch nid böse Bricht?» fragt si, und juscht, wo-n-er afat, wäge der Jumpfer Herbort bruuche si sech keini Sorge z’mache, chunnt bleich und mit großen Ouge d’Maréchale de Chateauvieux yne. «Si het bi ds Saagers welle blybe», fahrt er furt. «Aber jitz mueß ig Ech leider no öppis anders säge — vom Hämi.»
«Er isch doch nid öppe gfalle?» D’Frou Ryhiner suecht d’Hand vo der Maréchale.
«Geschter am Abe. — Villicht di letschti Chugle vo däm Chrieg. — Und der alt Herr vom Lohn o.»
«Der alt Herr Saager? — Dir säget mer doch nid... I bitten Ech, wo isch das gscheh?»
Me het der Frou Ryhiner müesse zum Ruehbett hälfe. D’Maréchale het sech um se gmüejt; aber si het wyters kei Hülf begährt, nume welle wüsse, was gange sygi. Und der Xandi het erzellt.
Es het du gheiße, me müessi dem Herr Heimlicher Bscheid mache, er syg scho am Morge bizyte wieder ga Bärn. Der Xandi het sech anerbotte, das z’übernäh; aber me het ihm danket und gseit, es syg nid nötig, der Gutschner chönni gah. Das isch ihm no so rächt gsi, vowägen er isch 13 underwägs rätig worde, er well jitze vor allem hei, i ds Ortbüehl, ga luege, was sy Papa machi. Das het er dene Frouen o gseit, und si hei’s begriffe.
D’Frou Ryhiner het der Hannes bschickt, damit ihm der Herr Wagner no sälber chönni brichte, was gange sygi und was er öppe dem Herr Heimlicher z’säge heigi. Uf das hi het sech der Xandi epfohle, und d’Frou Maréchale het sech nid mögen ebha, ne vor ds Huus use z’begleite. Si möchti gärn no meh vernäh, het si gseit. Bim Usegah isch ihm ufgfalle, daß der Gang meh oder minder under Wasser gstanden und daß vo jedem Stägetritt sytligen es Brünneli über d’Wand ab gloffen isch. Ds dienschtbare Wybervolch het bös drygluegt und mit hässigen Ellbögen ufgwüscht. Da isch du dem Xandi wieder z’Sinn cho, was der Gutschner vori uf em gazon usse zue-n-ihm gseit het; aber er het einschtwyle no nüt dörfe derglyche tue. D’Frou de Chateauvieux het welle wüsse, wie das nächti gange sygi und was si du z’Chäsertz äne gmacht heige, ds Madeleine und är, und öb ds Madeleine arg eprouviert sygi und was ds Herr Saagers derzue säge. Derby isch nere-n-allerhand wieder z’Sinn cho, was i dene letschte Jahre gangen isch, ds ganzen Ungfell, wo dä guet Hämi verfolget het, und d’Hinderheltigi vom Madeleine. «Er duuret ein halt doch. Het er’s eigetlech z’grächtem gärn gha?»
«I gloub, es wär ihm ersch de no cho», meint der Xandi. — «Verliebt gsi isch er z’zytewys. Aber wie-n-er zu nere rächte Liebi hätti sölle cho, weiß 14 i eigetlech nid. Di wenige Mal, wo si sech gseh hei, isch ds Madeleine ihm nid juscht mit offenen Armen etgägecho. — Ja, duure chan er ein. Und es isch schad für ihn, er isch e düryne nätte Möntsch gsi. I gloube geng, dem Madeleine syg es im Grund nienehalb so liecht worde, sech von ihm losz’mache.»
«O ganz gwüß nid. Es mueß ihns öppis anders scho mit großer Gwalt azoge ha. Di bloßi Aversion cha’s nid gsi sy.»
«Öppis anders», het si gseit. «Meint si mit däm öppis en öpper?» Der Xander het sech gfragt, und derby isch’s ihm vorcho, d’Frou de Chateauvieux schili gägen ihn. E Blätz wyt sy si näbenenand gloffe, ohni nes Wort z’verlüüre. Wo si gäge ds Hübeli zue chöme, seit d’Maréchale: «I mueß Ech jitz la gah, i darf mi däwäg nid uf der Straß zeige.»
«I bin Ech gar dankbar für di fründlechi Begleitung. — A propos, was isch eigetlech vori los gsi, wo-n-i cho bi, es het mi neue dunkt, es syg eso nes Wäsen um ds Huus ume?» Uf dä Gwunder het d’Frou de Chateauvieux gwartet. Und wie’s äbe geit, wenn me Truurigs erläbt, wo ein nid grad ganz ds under obe tuet: Git’s de zwüschenynen öppis Luschtigs, so wird me dem Lache nümme Meischter. Und so isch du undereinisch e settigi Heiteri über di läbeshungerigi Frou cho, daß sech der Xandi gseit het: Si isch halt geng no zum Lätzwärde schön.
15 «Figurez-vous», het si brichtet. «D’Frou Willading het der Yfall gha, dem Madeleine i nere Chräzen e veritabli läbigi Haselmuus zum cadeau z’mache. Äs het gar Freud gha dranne. — Wenn’s numen es Tierli cha goume, de fählt ihm nüt meh zu sym bonheur. Aber der Herr Gabriel het gar nid wohl gläbt dranne. Es het ne choquiert, daß das guete Therese-n-i där böse Zyt no der Wyl heigi, a settigi Sache z’dänke. Afin, di Muus isch du da gsi, und me het sech dermit vertörlet und däm Tierli isch es o wohl gsi derby, bis du neue geschter schynt’s es Gspänli uf em tulipier vor em Fänschter erschinen isch. Me gloubt, es sygi es Mändli gsi. Vermuetlech en alti Liebi. Churz, üsi Haselmuus isch ihrne sentiments nümme Meischter worde, het sech undereinisch a ihri scharfe Zändli bsunne, und am Morge, wo ds Lisetti wott ga lüfte, höcklet my Muus oben uf der Chräzen en vedette, für zum nächschte Loch uus dürez’brönne. Es isch nere-n-o grate, und das het du ne Mordsufruehr gä. Ds Lisetti isch nere mit menen oreiller i Gang use nachegsprungen und het du ds Ungfell gha, di alti Husornig z’überschieße, d’Frou Bäni, wo juscht mit mene volle Züber zwäris uf em oberschte Stägetritt gstanden isch, en train z’fäge. Ds Lisetti wott neue ha, me heig sech us Gründe gärn la d’Stägen ab falle, je n’y comprends rien. Aber ds comble vom malheur isch du gsi, daß der Hannes unden a der Stäge gstanden isch und sech e dummi remarque über 16 d’dessous vo der Bäni erloubt het. Er söll neue gseit ha: ‹was Sache, was Sache!› wo si à l’inverse dunden aglanget isch. — Afin, es het e förchterlechi Gschicht abgsetzt. Und underdessen isch halt di amurösi Haselmuus, i weiß nid uf welem Wäg, uf ds Dach use grate. Mer wei hoffe, si heig mit ihrem trouvère vom tulipier nes glücklechs Wiederfinde gfyret.»
So het si brichtet, di schöni Frou, und derzue Ouge gmacht, so luschtig und warm wie nes Söumeitschi, wo öppis Vertrackts agstellt het. Und wie wenn si-n-ihm no en apartige Mupf wetti gä, seit si: «Me söll nid hinder allem es pronostic sueche — mais enfin! — Jitz adieu, Herr Wagner, i wott Ech nid länger versuume. Dir heit no ne wyte Wäg vor Ech. — Gueti Reis!»
Het er sech’s ybildet, oder het si würklech ganz en apartige Ton i das «gueti Reis» gleit? No mängsmal het er müessen umeluege, wie di prächtigi Figur i ihrem hechtblaue Morgerock dem Huus zue gangen isch. Aber sich sälber isch er ganz z’tromsig vorcho. Grad wie si vori, so het’s ihn dunkt, er dörfi däwäg nid uf d’Straß use, mit mene settige Gstürm i Chopf und Härz, uf di Landstraß, wo ds Gschick vom alte Bärn druffe sy böse Wäg gangen isch. No lang isch er am Waldegge vorne, der Chopf i de Hände, uf mene Würzestock gsässen und het der Wäg us sym Näbel gsuecht.
Es isch o hie still gsi wie a mene Grab, so fertig und vorby und no nüt Neus im Wärde.
17 Jitz dunkt’s der Xandi, er ghör im Wald innen öppis räble. Er steit uuf und geit inwändig dem Soum nah gäge d’Straß ufe, bis er zwüsche de Böum düre cha glüüßle, was derhär chömi. — Wie isch doch o dä Wald eso grau und truurig dagstande!
Es Fuehrwärk! — Der Xandi düüßelet no wyter vüre, bis er dür d’Straß y gseht. — Wenn das nid di Balz-Buebe vom Ortbüehl sy! (Wenn me vo zwänzg- und dryßgjährige Buebe cha rede.) Dem Lächema syni Sühn. Der eltischt, der Chrischte, geit näbem Roß här. Dä und der Hansueli, wo näbem Leiterwage louft, sy no i der Uniform. Und hindedry chunnt dä vo der zwöite Frou, der Chlöusi. Da isch öppis nid guet. Uf däm Leiterwägeli luegt Strou under nere Dechi vüre. Und der Chlöusi het verhüületi Ouge.
Ne Momänt no bsinnt sech der Xandi, und du geit er uf d’Straß use, grad uf se zue. «Wo chömet dir här? — Wän heit der da uf em Wage?»
Der Chrischte het still, und dermit loufen ihm grad d’Tränen über di wätterherte Backen i sy rote Schnouz. «Der Vatter», bringt er bösdings vüre. Der Chlöusi chehrt sech ab und fahrt mit dem Ermel über ds Gsicht, es schüttlet ne nume so. Der Hansueli hingäge, potz Wätter! Er isch scho geng en untane Kärli gsi. Mit ballete Füüschte stellt er sech dem Xandi i Wäg. Ds Muul bruucht er gar nid ufz’tue, me list ihm alls us den Ouge: Da lue, du donners Herre-Sühndli, was Dir agrichtet heit! — Der Xandi het nüt derglyche ta, 18 daß er dä Blick verstandi z’läse. Er het o bloß mit den Ouge g’antwortet: Friß mi nume nid! Ohni wyters z’frage, macht er sech hert a Wage zuechen und lüpft d’Dechi. Da lyt wachsgääl und verlösche der Sämi Balz, dem alte Herr Wagner sy Lächema.
«Wo heit der ne gfunde?»
«Uf em Breitfäld», ruret der Hansueli, «aber da git’s nüt z’brichte, mir näh ne hei. I wetti de bim Donner gseh, öb me der eiget Vatter nid dörft biärdige, wo me daheim isch.»
«Es wird ech niemer dervor sy», seit der Xandi mit aller Seelerueh.
«Mir sött eine cho dry rede! Dä wett i de zwägstelle, i bin Ech guet derfür.»
«Nume kei Chummer, Hansueli, die, wo öppis z’säge hei, hei jitz anderi Sorge. Was mi ehnder wunder nimmt, isch, wie dir dürecho syd mit ihm. Syn ech d’Franzose nienen i Wäg cho?»
«M’m. Mir sy drum nid der Straß nah», seit der Chrischte. «Bis i d’Brunnadere vüre hei mer ne chehrium treit, und dert het is du ds Vatters Brueder ds Wägeli gä.»
«Isch er tot gsi, wo der ne gfunde heit?»
«Dür und dür gschossne. Ds Bluet isch grad alls us ihm.» Der Xandi deckt der Tot ume zue, und du sy si wyters.
«Wenn’s alli so gmacht hätte wie dir drei und der Vatter, so wär’s villicht no anders usecho. Är hätti ja nid emal bruucht.»
19 «He äbe nid, er isch üs naheglüffe. Am Samschtig z’nacht mit Schyn. Wo der Landsturm gangen isch, heig’s ne nümme bha, gäb wie d’Muetter si gwehrt heig. U dernah isch ihm Chlöusi o nahe. — Ja, si wird luege, d’Muetter. Die weiß jitz no nüt.»
Dem Chrischten isch wieder ds Ougewasser cho, und der Hansueli, uf der andere Syte vom Wage, het mit sym Hagstäcken uf ne dürri Stude ghoue, daß ds Roß erchlüpft isch, und derzue brummlet: «U alls für nüt. — Di verfluechte Hallungge!»
Der Xandi het nid gfragt, wäm das gälti, und isch trüebsälig näbem Chrischte här gloffe. Ei Momänt het’s ne gluschtet, z’Allmedingen im Schloß az’chehre, bi der Frou Willading. Aber er het sech überleit, es sygi allwäg gschyder, grad mit dene Balzen i ds Ortbüehl ufe z’gah. Der bös Chopf vom Hansueli het nüt Guets verheiße.
Di Wort, wo bis über Münsigen use zwüsche dene vier junge Manne sy gredt worde, wäre z’zelle gsi. Jede het sech sy Sach dänkt und weder linggs no rächts gluegt.
Undereinisch, es isch nid wyt vom erschte Huus lingger Hand vo Niderwiftrech gsi, steit ne ds Roß bockstill. Ja, dä Burechlobe, wo syr Läbtig nüt anders gwüßt het als vor Pflueg und Egge här stampfe, lüpft sogar d’Vorderbei und tuet e Satz uf d’Syte, daß bi mene Haar der Wagen umgläärt wäri.
«Seh da! Was hescht ächt, du...?» brüelet der Chrischte, und der Hansueli isch scho mit dem 20 Stäcke parat. — Aber es nützt nüt. Und wo der Hansueli hout, geit ds Roß nume no meh hindertsi, wott chehren und gäge heizue. Mit aller Chraft zieh si an ihm. Ke Wank tuet’s vüretsi.
«Was Donners isch jitz das?»
Wyt und breit isch nüt umewäg, wo das Tier hätti chönne schüüch mache, kei Türlistock, kei Härdhuuffe, nüt — nüt. «Er gseht my tüüri Seel öppis», meint der Chrischte. Si hein ihm Luft gla und ’s tätschlet und gstrychlet. Aber das alte Tier het dür d’Schnurre blaset und afa schwitzen und zablen und geng hindertsi welle.
«Lue lue, wie-n-er e Gring macht! Dä gseht eifach öppis.» Es het di Mannen alli vier afa tschudere, und wär’s nid heitere Tag gsi, wär weiß, si hätte sälber no Ryßuus gno. Eint und anderen isch voruus gloffe, het linggs gluegt, rächts gluegt, und keine het öppis gfunde. E chly Strou isch am Bode verzatteret gsi. Der Hansueli wüscht mit dem Schueh das Strou uf d’Syte, ohni sech derby öppis z’dänke. Aber jitz erchlüpft er doch e chly. «Da isch Bluet im Charrgleus.»
«Ähä», seit der Chrischte, «da isch de mit Schyn o öppis gange. Deck’s ume zue!»
Und jitz, wo si z’grächtem luege, gseh si, wo d’Straß nid hert und trochen isch, e Huuffe Schuehabdrück. Und z’beidne Syten isch ds mutze Gras vertschalpet.
«Mer wei drum ume probiere», het’s du gheiße. Si hei ds Roß es paar Schritt zrügg gfüehrt und sy mit ihm i d’Matten use. I mene Boge sy si um 21 di unghüürigi Stell ume. Ds Roß het no hie g’angschtet und borzet und d’Huefe glüpft, wie wenn di weiche Mutte ds lutere Füür wäre. Und wo’s über ds Böschten uus gsi isch, hei si müesse hinderha und ihm chüderlen und däsele, bis es ändlech wieder glychlig gschnuufet und zoge het.
Gärn hätte si im Dorf gfragt, was o dert unde gange sygi; aber es isch wie usgstorbe gsi. Kei Möntsch het sech zuechegla, und erscht lang lang nachhär hei si du verno, daß nächti dert uf der Straß der General von Erlach vo sym eigete Volk ermordet worden isch. Me het ne mit nere Strouburdi zuedeckt, bis ds Grab isch grabe gsi. Drum das verzatterete Strou. Und wo kei Sunnen und kei Stärn meh gluegt het, hei si ne beärdiget.
D’Frou Balz het hinder em Lächehuus im Ortbüehl afa Ornig machen im Plätz und gwärchet amene Härdchnächt z’trotz, da rüeft nere der Hüeterbueb, wo dranne gsi isch, Heu i ds Fuettertenn abez’mache, vo der Bühni uus zue: «Frou Balz, si chöme!»
«He nu», het si i Härd yne g’antwortet, «so chömm si! Es wär afe Zyt. Mach ume, so masch gcho, bis es nachen isch zum Mälche. So öppis han i de richtig no nid erläbt gha, daß me grad alls lat la gheien und dervo louft, wie wenn es Buregwärb von ihm sälber gieng.» Und dry ghoue het si mit ihrem Charscht, wie wenn nere nüt tief gnue gieng. Si isch halt Sinns gsi, däm Mannevolch müessi me zeige, was Wärche sygi, nid ufluege 22 well si, grad äxpräß nid, bis daß si nere müesse cho ahalte, si söll doch jitz ufhöre.
«Muetter, Muetter!»
«Was isch aber?» Chnätsch-tätsch, het si wyterghoue.
«Luegit doch o! dert chöme si.»
«So chömm si miera!»
«Aber luegit doch, Muetter!»
Ds Lisebethli isch scho a nere vorby gloffe, gäge ds Sträßli zue. Jitz schilet si doch afe chly über e Platz wäg. Es dunkt se, si ghöri Roß und Wage. Und ihri zwöi Roß sy ja im Stall gstande, statt daß me bi däm guete Wätter afange hätti chönne z’Acher fahre. Si het uuf und deckt ihri glänzige bruunen Ouge gäge d’Abedsunne. «Grad all vier», seit si halblut, «si hei de mit Schyn enangere funge. — Aber was Tüüners hei si de für nes Fuehrwärch mit? Das isch nid üses. U eine vo nen isch... wär isch jitz das? — Eh weder nid isch es der jung Herr, emel em Gangwärch nah. — Chrischte chunnt voruus. Hansueli füehrt, der Bueb isch emel o derby. Aber... eh du Herrjeses!»
Jitz lat si der Charscht la stecke, wüscht sech d’Händ am Fürtech und louft ds Gäßli uuf. Der chäche Frou waggelet undereinisch der Chifel, und es wird nere ganz äng im Hals. Keis Wort bringt si meh vüre, wo si dobe, grad wo ds Gäßli i d’Straß usgeit, dem Chrischte begägnet.
«Chumm, chumm!» seit er und wott se machen umz’chehre, für grad mit nere i ds Huus zrügg. Und derby tropfen ihm d’Tränen uf d’Montur.
23 «Was het’s gä? — Isch der Vatter ungfellig worde?»
«Chumm, chumm! — Du muesch ne nid luege, gäb mer nen i der Stube hei.»
Aber d’Muetter wehrt sech. Es isch scho viel, daß si sech lat i Hof abe zieh bis uf d’ Bschüsi. — Und jitz chöme si mit ihm.
«Muetter, gang yhe», seit der Hansueli jitz o, «mer bringe nen i d’Stube. Seh, Chlöusi, häb ds Roß! Lös afe d’Sträng vom Chlöbli u d’Rieme vor a der Lande. — Gangit, gangit! Seh, Lisebethli, hilf der Muetter. Gang mit ere-n-u machit ds Bett zwäg!»
Das isch e chly ruuch cho; aber der Hansueli cha ja nid anders. Er isch eine vo dene, wo nid chönne pläre, und de schlat’s ihm alles grad i ds Ruuche. Ds Lisebethli hingäge cha de o gar nid an sech ha. Grad nume so brüelet het es, wo-n-es errate het, daß der Vatter under där Dechi lyt.
Ändlech het se der Chrischte derzue bracht, daß si yne gange, d’Muetter und ds Lisebeth; aber mache chönne si nüt. D’Muetter lat sech uf ds Ruehbettli falle, und ds Lisebeth chneulet vor se zueche, leit nere der Chopf uf d’Schoß und weiß sech nümme z’tue vor Härzweh.
Underdesse het der Xandi sech derhinder gmacht und afa befäle. Di Buresühn hei no nie ne Toten under de Händ gha — und är scho so mänge! Er het se gheißen e Dechi a Bode spreite, und dernah het är mit dem Hansueli zsäme der Vatter hübscheli hinden us em Wage zogen und nen abgleit. 24 Da isch er jitz gläge, der Balz Sami, under em Trouf vo sym Huus, het keis Stärbeswort vo sech gä und doch zu syne Sühn gredt, wo mit ufgrißnen Ougen um ihn ume gstande sy, wie kei Vatter schöner und größer chönnti rede. Ds Gsicht isch no unversehrt gsi, aber chly verhotteret, und wil d’Bruscht ganz verrisse gsi isch und alles verblüetet, hei si ne zerscht wieder chly müesse zwägmache, gäb si ne hei chönnen i d’Stube trage. Der Xandi het ne das alles gmacht und sech Müej gä, wie wenn er sy lybeigete Vatter z’arrangiere hätti.
Dernah hei si nen ufgno, der Chrischten und der Hansueli, und sy yne mit ihm.
Erscht jitz merkt der Xandi, daß no aller Gattig Lüt da stande, Nachbare, Dienschte, Gwunderigi. Ihn glotze si a. Er geit zum Brunne, wäscht sech d’Händ, und währeddäm er se vornen am Egge vom Herrehuus, gäge d’Terrasse, zum Tröchnen i der Luft schlängget, wärde juscht d’Schneebärge rot. Hie düre, zwüschem Ortbüehl und Thun, lyt no chly Sunneschyn uf de Matte. Gäge Thieracheren überen isch scho alles vo der blaue Stockhornwand überschattet. Dunschtstrahle chömen über e Gurnigel cho z’schießen und mache ds Thunerschloß z’zündte. A der Stäffisburg-Chilche lüte si Fyrabe.
Ja, Fyrabe — und das nid nume vo mene Tag. Es geit sünsch no öppis z’Änd; aber der Xandi het nümme drüber möge nachedänke, er isch z’müed gsi. Scho drei Necht het er i keim Bett gschlafen und so viel erläbt, so furchtbar viel und so grüßlechi 25 Sache! Jitz nume no dem Papa ga säge, er syg de da. Wyter het er nüt meh im Sinn gha.
«Eh, der Herr Alixander, eh Gott Lob u Dank! Gschwing gschwing zum Herr Wagner! Er blanget gar grüüsli na-n-Ech!»
Di Freud vo der alte Mädle het dem Xandi e Momänt der Chopf glüpft. Aber ohni druuf z’antworten, isch er dür e Gang hindere, bis zur Äßstube. D’Türen isch vo sälber vor ihm ufgange, vowäge der Papa het ne ghört. «Gott sei Dank im Himmel obe, bisch wieder da!» Um e Hals gfalle sy si sech. Das isch sit ds Xandis Buebejahre nümme vorcho.
«Wo chunnsch här?»
«Wüsset Der, Papa, der Sami isch tot.»
«Wele Sami?»
«Der alt Balz, mer hei ne jitz grad hei bracht.»
Der Papa Wagner steit da, wie vom Schlag troffe, und weiß nid, wie wyter frage. Der Xandi het sech uf ds Ruehbett la falle. D’Heimeligi vo der Stube nimmt ne. Wie i mene Troum gseht er di beide Cherzen uf em bruunen Äßtisch brönne — nid i silberige Stöck, wie albe; aber das isch ja glych. Wie ne gueten alte Husgeischt schynt i syr Nische vis-à-vis vo de Fänschter der rund Chachelofe. A de Wänd ewig di alte Portraits, Gsichter us der Fyschteri. Di großi Pariser Pendüle tigget ihres alte churzatmige Mähreträbli. D’Bodechrüz — d’Bodechrüz — gange so, gange so, glänze linggs schreg, glänze rächts, über ds Chrüz, under e Tisch — dert lyt einen uf nere Strouburdi, dürri 26 Laurier-Roseböum stande der Wand nah, d’Madame de Chateauvieux strycht dür nen Allee vo blutten Öpfelböum...
«He, du, Xandi! Lüpf! Hesch nid Hunger?»
D’Haselmuus, ja d’Haselmuus! Häb se, häb se! — Macht dä Gutschner e dummi Falle! Er gheit vor Ufegränne no hindertsi i Weier. Das bruune Wasser glänzt wie ne trüebe Spiegel... Ach nei, es isch ja der Äßtisch — und e herrlechi Röschti druffe — sapperlot, wie-n-er lang ekeini meh gseh het. Und Café. Wohl, jitz chunnt’s ihm ume. Er streckt sech und geit a Tisch, hocket ab, daß der Stuehl göißet, und hai dry mit der Gable — ’s isch o numen en ysigi.
«Säg! Gloubsch, mir heige hie nüt z’risquiere?»
«Vo de Franzose?»
«Hesch nüt gmerkt?»
«Wohl, wohl. Mer hei dä Namittag im Rotache-Wald lang näbenuus müesse, is ga verstecke. Es sy Draguner uf der Thunstraß gsi.»
«Jäää!»
«Es macht nüt. Si sy ga Thun. Hie sy mer ja näbenusse. Und überhoupt! ’s isch ja fertig. Bärn isch über. Was wette si no?»
So het du eis Wort ds andere gä, und si hei no mängs erörteret, bis dem Xandi d’Ouge wieder hei welle zuefalle.
«I will jitz no übere, zu ds Balzes», seit der Herr Wagner, «du schlafsch mer ja doch no mit dem Löffel im Muul y.»
27 «Es isch gschyder, Dir ganget hinecht nümme, Papa.»
«Warum nid?»
«’s isch nid guet Wätter däne. Ganget nid allei!»
«Das wär mer jitz no, wenn i afange nümmen i ds Lächehuus übere dörft!»
II.
Der Xandi het in aller Wält nüt begriffe. Jitz sitzt er da scho di längschti Zyt uf öppis Hölzigem — er weiß nid emal rächt was — und fahrt mit de Händen a nere Muuren ume. Stocknacht isch es. Er reckt mit der Hand i öppis gruusig Weichs, wie dünni lümpeligi Umhängli-Mousseline. Huß! Pfy Tüüfel! Es gramslet drinne. Jitz erscht erwachet er z’grächtem. Wo bin i o? — Aha, jitz chunnt’s ihm so nah-ti-nah, wie-n-er dert oben e ganz schwachi Heiteri ma underscheide. Wenn ihm nid der Griff i d’Spinnhuppele no jitz der ganz Lyb miech z’gramsle, so müeßt er schier lache. Im Chäller sitzt er und weiß nid, het er da ne Stund oder e Wuche lang gschlafe. Müed gnue wär er wahrhaftig gsi, wo-n-er mit sym Papa da abe cho isch. Und das isch so gange: Wo-n-er ihm gseit het, er söll emel ja no nid i ds Lächehuus übere, het’s der alt Herr halt doch welle zwänge. Wil er aber däm Züüg doch niene meh trouet het — er isch halt doch e chly ds under obe gsi vo allem usgstandene Chummer — het er absoluti dem Suhn zerscht no welle ga zeige, wo-n-er ds Silbergschirr, es Hämpfeli Gäld und ander Sache het verlochet gha — z’hinderscht hinden im Härdöpfelchäller. Er het mit mene Stemmysen es paar Bschüsichöpf usegchnüblet, der Härd hinder d’Härdöpfel gschüfelet und du alles schön wieder zuedeckt gha. Fei e chly 29 en Arbeit für so nen alte Herr. Jitz het emel du der Papa sy Rueh gha und isch zfride gsi, daß er dem Suhn het chönne zeige, wie-n-er zur Sach gluegt heigi. Und du het ihm der Xandi no d’Stägen uuf zündtet und us Angscht, es chönnt ihm öppis passiere, ne no zum Lächehuus begleitet. Der Herr Wagner het absolut nid welle, daß er mit ihm ynechömi, und er het ne müesse la gah. Aber nachhär isch er ihm doch dür d’Chuchi nachedüüßelet und het hinder der Stubetüren ynegüggelet.
Das isch frylech en eigeti Condolänz gsi. Gseit het niemer nüt. Der Papa Wagner het bim Schyn vo mene trüeben Ampeli lang lang sy Lächema betrachtet. Es het ein würklech afange dunkt, der Tot sött jitz de bald frage: «Was wottsch eigetlech?» Di andere sy alli i de fyschteren Eggen umenand gsässe. Hätti nid hie und da eis gschnüpft, so hätti me chönne meine, si schlafe mit de Chöpf uf de Chneu. Ändlech het der Herr Wagner der Muetter Balz d’Hand drückt und isch wieder use. Der Xandi het grad no vor ihm här mögen etwütsche. Wort het er nid eis ghört; aber d’Art und Wys, wie hinder em Herr d’Türen isch zueta worde, isch dütlecher gsi als luti Wort.
Der Papa het o uf em churze Wäg zum Herrehuus nüt gseit. Er isch überno gsi und het nume no «guet Nacht» gmürmet. Der Xandi het i ds Bett welle — dänk me sech das Fescht! Ändlech wieder i nes subers warms Bett! Da merkt er, daß er sy Uhr mit dem Petschaft nümmen im Gilet het. Nid daß er ohni die nid hätti chönne 30 schlafe; aber jitz het er doch no welle wüsse, öb si-n-ihm underwägs abhande cho oder villicht numen im Chäller unden us em Täschli gfalle sygi. Und drum isch er no einisch abe, trotz syr furchtbare Müedigkeit. Bim Nacheluege zwüsche de Bsetzisteinen isch ihm d’Cherzen umgfallen und glösche. E Momänt het er gstudiert, wo-n-er düre söll, het d’Türe nid gfunden und isch abgsässe, und du het’s ne halt ume gno. —
Jitz aber use, us däm Loch! E Wolfshunger het ne z’vollem zue sech bracht. Er het lut ginet und derzue d’Türe gsuecht. Da ghört er dusse, vor em Chällerloch, Stimme. D’Mädlen isch es gsi, wo a ds Huus ufe grüeft het: «Herr Wagner, Herr Wagner! Es isch myseech e Franzos im Chäller.»
«He du Babi! Das isch, dänk, der jung Herr», het’s obenabe g’antwortet. Dem Herr Wagner isch undereinisch z’Sinn cho, es chönnt am Änd nächti no öppis gange sy da unde. Wo si am Morge niene kei Xandi gseh hei und sys Bett no nid agrüehrt gsi isch, hei si nüt anders dänkt, als er sygi ume furt. Jitz isch me gleitig ga uftue und het zum zwöitemal es Wiederfinde chönne fyre. Das isch du frylech e chly weniger gfreut usgfallen als ds geschtrige. Der Xandi isch agruret worde, was er eigetlech nächti no heigi z’sueche gha da unde. «Du wirsch wohl no möge gwarte, bis me dä Bättel wieder darf uslochen und versorge, wo-n-er highört! I ha überhoupt es Inventar dervo gmacht. Es lyt i mym Bureau im oberschte Schublädli 31 rächts. Dert findsch es de einisch, wenn i d’Ouge zueta ha. Vorhär bruuchsch es nid!»
«Eh aber, Papa, a das han i gar nid dänkt! Nei, aber i ha my Uhr mit allem, was dranne hanget, verloren und ha welle ga luege, öb si mer öppe dert unden usegfalle syg.»
«Und?»
«Äbe han i se nid gfunde. I mueß se-n-underwägs verlore ha oder villicht vorigi Nacht im Wald ob Chäsertz.»
«Und hesch der ganz Tag nüt gmerkt? Du chönntisch’s de schynt’s no ohni Uhr mache, du Träll!»
«Si isch scho lang nümme gange. Wär wett eim i settige Zyte so öppis umemache? Und us Vorsorg han i se ganz i Sack ynegstoße gha. Und geschter han i sowieso nid der Wyl gha, a settig Sache z’dänke.»
«Ja nu, jitz hesch es halt. Du hesch de bi allem Päch geng no nes uverschants Gfell. Ds Samis Lycht hesch jitz grad schön versuumt. ’s isch jitz bald Vieri. Am Zwöi hei mer ne begrabe.»
«Het jitz das scho müesse sy?»
«Höchschti Zyt isch es gsi. Wenn eine däwäg zuegrichtet isch, cha me ne de nid no lang im Huus bhalte. — I bi froh, isch es übere, i cha der’s nume säge, Schläck isch es keine gsi, derby z’stah. Es syn ere dagsi, si hei mi agluegt, prezys wie wenn i ne töt hätti. Und es dunkt mi doch, er heigi nüt gha z’chlage, der Sami. I ha nie nüt dervo gmerkt, 32 daß er öppis gäge mi gha hätti. Aber jitz isch halt alles verhunzt und verhetzt.»
Nach em z’Abe sy di beide Herre trüebsälig am Kaminfüür gsässe. — Was jitz? Was jitz? Das isch ds Thema vo jedem Gspräch gsi, und derby sy si enand nid juscht neechercho. Der alt Herr het usegspürt, daß sy Suhn nume halb derby isch, wenn er erörteret het, wie me sich und sy Sach am beschten i Sicherheit bringi, mit Flieh oder Druffsitze, und das het ne g’ergeret. «So syd dir äbe», het er gschmählt, «ds junge Volk vo hüttzutag. Dervo läbe, ja, das gfiel ech — und dir meinet de no gradeinisch, es verstand sech vo sälber — aber daß euereis der chly Finger lüpfti, für ’s binenand z’bhalte — bhüet is!»
Und het der Xandi sech erloubt z’säge, me wetti scho hälfen und luege, so het er zum Bscheid übercho: «Ja äbe, das kennt me. Das gäb es schöns Gchafel. Das gäb e Fuehrwärcherei, daß es dem Tüüfel drab gruuseti, wenn men euch ließ la mache. Und na drüüne Jahre, wenn nüt meh da wäri, so müeßte doch mir Alte d’Schuld sy an allem.»
Wie het da der Xandi dörfe dra dänke, mit däm usez’rücke, wo-n-ihm jitz z’oberscht uf em Härz glägen isch?
A mene Märittag — es het bald grägnet, bald gschneit und isch mit Chuten und Pfuuse wie Mählstoub de Bärge nah gfahre — isch emel o i nere Wirtschaft am Bärntor z’Thun d’Frag «Was jitz?» erörteret worde. ’s isch nüt gangen a däm 33 Märit. Kei Möntsch het mit War vüre welle. Niemer het öppis anders begährt als Neuigkeite, und o i däm Punkt het’s ekei gfreute Handel welle gä, gäb wie lang si jitze da am Schärme scho drann umegrupft hei.
«Si wotte si mit Schyn no wehre, im Oberland?» het e Gwunderigen us em Gwatt gfragt.
«Ja, Tüüfelsdräck», het er vo mene Rächtsagänt umen übercho, «wär wett sech jitz no wehre? Die sölle sech still ha!»
«He, es sy doch Herre vo Bärn uehe, für das verloffne Volch wieder zsämez’trummle.»
«Die sölle froh sy, wenn men ihne nid d’Grinde vertromet.»
«I meine’s o», hänkt der Wirt y. «Jitz cha me nüt Gschyders mache, weder der neue Regierig hälfe.»
«Ja», hilft der Agänt, «het me der Franzos ynegla, so mueß men ihm jitz nid vor de Füeße sy. Löle wäre mer, wenn mer nid mit beidne Hände würde zuegryffen und is z’Nutze mieche, was si bringe. ’s isch öppe dumm gnue gsi, daß me no probiert het, sech z’wehre. Das het o nume dene verbohrete donners Paderizier z’Bärn unde chönne z’Sinn cho. Was isch derby usecho, was Cheibs? Mir hei’s ja geng gseit. Aber da het me lang chönne brüele. Nume mir hei di schlächte Hüng sölle sy. U jitz? Jedem aparti sötti me ga der Gring yschla, so mänge daß no dasume gnoppet.»
Jitz stellt der Bieri Hans ab der Mürgge ds Glas ab, daß alli d’Chöpf ufhei, wie ne Truppele 34 Schaf vor mene frömde Hund. «Da bin i angerer Meinig», seit er, «we me brav zsämegstange wär, so hätti mer se möge, di Gabiänggle. Hei mer se-n-öppe nid z’Neuenegg scho über ds Bort ab gha, he? U we nid euer Gattig Lüt hingerumen alls ungerenangere gmacht hätte, so wäre mer mit ne fertig worde, so gwüß daß i hie hocke. U wäge dessi, was is der Franzos Guets bringt, so man i gwarte.»
Ihrere zwee drei hei ds Muul zum Lache verzoge. Aber der Huuffe het afa woulen und chältsche, daß niemer meh sys eigete Wort verstande het. Jitz isch es erscht rächt losgange mit Rüehme, was me z’erwarte heig. Me müessi sech nume derzue ha. «D’Gringen uuf u usegheusche!» isch d’Losung gsi. «Nume nüt meh zalt! Nüt meh zeiset! Nüt meh zähntet!»
«Löt se nume la mache, d’Franzose!» het der Agänt grate. Und der Wirt het ne no überbrüelet: «Nei, nid la mache! Mer wei ne der Mutz ha, daß si-n-ihm der Cheischt z’vollem chönnen usdrücke!»
Das ungfähr isch der Same gsi, wo der Hansueli Balz heibracht het vom Märit.
«Du wirsch di aber mit Dampe versuumt ha», het d’Muetter ufbegährt mit ihm, wo-n-er mit lääre Hände hei cho isch und gseit het, es sygi o allerwälts nüt gsi z’finde, es gäb niemer nüt use.
«So chunnt me nid ab Fläck», het d’Muetter fürgfahre, «ds anger Mal gangen i de sälber.»
«Plag di nume nid z’hert, Muetter», tröschtet der Hansueli. «Es chunnt jitz de sowieso angers. 35 Es lugget jitz de. Me wird’s de scho möge gspüre, wenn me nümme mueß zeise.»
«Was nümme zeise?»
«Ja, lue mi nume nid so bös a! Es wird alls abglöst. Es bruucht niemer nüt meh z’zale.»
«Du gloubsch nen o geng alls, du, wie wenn’s us der Bibel chäm. Mer wei de luege. Gang du jitz afen öppis ga tue. Chrischten u Lisebeth möge ja so schier nid gfahre mit Umestäche. Wo hesch der Chlöusi?»
«E, er wird öppe ds schlächter Hemmli sy ga alege.»
«Gang jitz, Stopfi!»
Was der Hansueli no alles agstellt het, isch nie chündts worde. Scho bald nache zum z’Mittag isch es gsi, wo-n-er ändlech i d’Pfaffehalden ufecho isch.
Der Chrischte het, ohni numen ufz’luege, gfragt: «Mas hesch mit dem Chlöusi agstellt?»
«Wo isch er o?»
Ds Lisebethli strycht sech di schwarze Chrüseli us der Stirnen und lachet e chly verdrückt. «Gang lue dert niden i der Brächhütte!» Der Hansueli het derglyche ta, es nähm ne gar nid wunder. Was öppe dert unde vor sech gangi, het er grad errate — und afa dryhoue mit dem Charscht. Het’s ihm öppe nid sälber bi jedem Hieb e chly wehta im Chopf obe? No weniger agnähm isch es ihm gsi, z’gspüre, wie toub der Chrischten über ihn isch.
Wo’s a der Chilche ds Zeiche lütet, schlat er der Charscht y und geit zur Brächhütte. Da hocket 36 sy Chlöusi gybeligrüen uf mene Huuffe Hanfghüder und luegt dry, wie wenn’s a ds Stärbe gieng.
«Masch du nid meh erlyde weder eso? Wenn i das gwüßt hätt! — Seh, häb uuf u nimm di e chly zsäme!»
«Du bisch halt o ne Löl, e zweiete», macht der Chrischte zu sym Brueder. «Du weisch ja, daß er’s nid gwanet isch, Wy z’treiche u de no so i lääre Magen yhe.»
«Es wär si o derwärt, wäge so mene Schlückeli! — Seh jitz! Enangerena, uuf! — U daß d’mer nüt derglyche tuesch bi’r Muetter! Süsch will der de zeige, wo d’Chatz im Strou hocket. — Vüre mit der!»
Der Chlöusi het e Stupf übercho und isch use-gschnaagget. Und wil er e schuderhafti Angscht het gha, ’s mit dem Hansueli z’verderbe, wo ne geng öppehi mitgno het, isch er vor ne här der Bärg ab tschalpet, alli Gredi uf e Brunne zue, und het der Chopf under d’Röhre gha. Er het gmeint, es heig ne niemer gseh. Aber undereinisch seit’s näben ihm: «Eh, du myn Gott, Bueb! Wie gsehsch du uus! Wo fählt’s?» D’Muetter het nen i ds Huus gmuschteret und’s richtig bald usegha, was gangen isch. Das het du nes luschtigs z’Mittag gä. Emel für ds Lisebethli, wo geng sy Freud dranne gha het, wenn d’Muetter eim vo de Buebe der Marsch gmacht het. Es het zwar kei Ton vo sech gä. Aber syni Chrälli-Ouge müesse dütlech gnue gredt ha, sünsch hätt’s nid nachhär, uf em Wäg zur Pfaffehalde, dem Hansueli syni unerchannte 37 Finger i de Chrusle z’gspüren übercho. «Hör uuf! Uflat!» het’s brüelet. Aber är het nid nahgla. Halb im Gspaß, halb im Ärnscht het er’s ghuschet und gschüttlet und gseit: «Ds angermal däichsch de dra, du donners Tääschli du.» Er het’s erscht wieder la gah, wo der Chrischte der Bärg uuf cho isch.
Ds Lisebethli het nid gwüßt, söll’s töubbelen oder lache. Eigetlech hätt’s Grund gnue gha, dem Hansueli z’duble. ’s isch afangen i ds Guettuech cho, was er sech mit ihm erloubt het. Aber me hätti würklech chönne meine, wie unerchannter er mit ihm umgangi, descht lieber heig’s ne.
A mene Sunntigabe, um ds Vernachten ume, sy si i der Stube gsässe, d’Muetter Balz am Fänschter und näben ere der Chlöusi. Der Hansueli isch uf der Ofechunscht gläge, und derby isch es i der Stube so still gsi, daß me jedes Lärmeli ghört het, wo ds Lisebethli bim Dänneruumen i der Chuchi usse mit dem Gschirr gmacht het. Und doch het’s albe no hübscheli gmacht mit der Sach, wenn d’Muetter umewäg gsi isch. Der Chrischte het me niene gwüßt, trotzdäm es weder im Stall, no sünsch a menen Ort meh öppis z’tüe gä het. Jedes isch synen eigete Gedanke nachegange. Daß d’Muetter sech albeneinisch mit dem Lumpen über d’Ouge gfahren isch und sträng zum Fänschter usgluegt het, isch niemerem ungwanet gsi. Me het ja wohl gwüßt, daß d’Längizyti nam Vatter über se cho isch, sobald si nid grad en Arbeit underhänds gha het. Aber es isch äbe nid nume ds 38 gwöhnleche Witfroueleid gsi. ’s isch nümme wie albe, het si geng und geng wieder dänkt. Der Vatter het di Buebe so schön in Egi gha, und so gwüß daß über Tag öppis Ungrads gscheh isch, so het am Aben alles wieder der glych Fade gspunne. Und jitz? —
«Los jitz, Muetter», seit ändlech der Hansueli, «du söttisch das nid versuume. I ha mer das Züüg no einisch überleit. Ds Guet ertreiti emel vierezwänzg Höuptli. U jitz hei mer bloß acht Chüe. Das isch ja nüt! U jitz wär eso gueti Glägeheit. I will nüt säge vome Dotze. Aber emel afe so vieri feufi. Du findsch de nid gschwing wieder settegi.»
«Gang mer doch», antwortet’s vom Fänschter här. «Du bischt e Fandaschti. Wenn d’no siegisch eis oder zwü! Aber wo sinnisch o hi? Du weisch ja, der Vatter sälig hätt si bsägnet. Der Herr gsuch so öppis nid gärn, u lue, wenn i scho wett, i hätti ja ds Gäld nid. Uf der War mueß me nüt schuldig blybe!»
«Eh du tuesch emel o geng eso nötlig. Es isch Gäld meh weder gnue da.»
«Ja, meh weder gnue! — U de der Lächezeis?»
Jitz gumpet der Hansueli uf d’Füeß und chunnt bis z’mitts i d’Stube. «Tuusigdonner! We d’mer’s doch o einisch gloube wettisch, daß es jitz mit däm uus u fertig isch!»
«I ha der’s scho gseit, du sygisch lätz brichtet. Tue di nume nid versünge, Hansueli!»
«U wenn i hundertmal lätz brichtet wär u mer notti zeise müeßte, so hätt er der Wyl z’warte, dä 39 Sürmel. Jitz chöi mir säge, wenn daß es is passi. Mer wei doch o nid di enzige Löle sy z’änetum!»
«Ja, frag ume z’änetum, si würde der’s de scho säge! Me mueß halt di rächte Lüt frage, nid di Brüeline, wo geng plethe, was nen einisch ertroumet isch.»
«Mira, i cha ja schwyge. Aber wenn de drob nah-ti-nah alls z’Schande geit, so chömet mer de nid, du u Chrischte.»
«Säg mer nume nüt. Chrischte het sy Sach no geng rächt gmacht u het Verstang für zwee.»
«Er meint’s emel; aber er isch e Schlarpi vo dertnache. Er isch o eine vo dene, wo meine, es töti se, we si einisch der Gring ufhätten u chly luegte, was i der Wält geit. We dir mi o numen einisch e chly ließit la mache! Grad du, Muetter, du müeßtisch o minger gnue tue. Es verdräjt ein ja fei, we me däm eso mueß zueluege u gsuch’s angers z’mache. — Wart nume, dir däichet de einisch no a mi, we der de z’vollem usgschunten u erlächnet syd.»
Mit däm isch er usen und het d’Türe hinder sech zuegschlage. Aber grad druuf tuet er se wieder uuf. Uheimelig schwarz isch er da vor der rote Heiteri us em Füürplatz gstande. «Für was Donners het der Vatter müesse ds Läbe la? Hei si’s öppe verdienet, daß mir is o no für se löj la erwörgge?»
«Red doch o nid so!» seit d’Muetter; aber d’Türen isch scho wieder i ds Schloß gfalle, und du het me ne dusse no zum Lisebeth ghöre säge: «’s isch nüt mit ere z’mache. Si wott nid heiter gseh.»
40 Settig Sache het di armi Frou vo Tag zu Tag meh z’ghören übercho. Der Hansueli het nere’s nid us Tüüfelsüchtigi gseit, im Gägeteil, er het derby nüt anders im Sinn gha, als der Muetter ds Läbe liechter z’mache, und nid gmerkt, daß es nere schwärer und schwärer wird. Ja, für was het der Sami müessen umcho? het sech albe ds Eisi gfragt. Der lieb Gott weiß, warum ’s grad ihn breicht het. Aber eis het d’Muetter Balz nid vergässe: Er het sech lang bsunne, der Vatter, öb er o z’Chrieg söll. Me het ihm vo allne Syte gseit: «Was wottsch o, du hesch afe zwee Buebe drin. Lue du zu dyr Sach!» Aber wo du ds letscht Zeichen ergangen und ’s uf d’Gnepfi cho isch, het er gseit: «Un es darf nid sy, daß Frömdi i der Schwyz regiere!» Der Bueb het er mer hinger em Tisch vüre gschrisse, für ne ga darz’gheie, wie Abraham der Isaak. «Trouit ne nid, trouit ne nid!» het er geng gmacht, we si albe gseit hei, me sött se-n-yhela. — Das isch ds Vatters Meinig gsi. U mi düecht’s geng, we me für ne Sach ds Läbe ma härgä, so sött si nid lätz sy.
Im Herrehuus änen isch es stiller, aber o nid viel gmüetlecher zuegange. Vo Tag zu Tag het der Xandi uf ne schicklechen Ougeblick passet, für mit sym Härzeswunsch use z’rücke, und wie länger, descht unmüglecher isch es ihm vorcho. Nümme zum Ushalte het’s ne dunkt. Uf jedem Ruehbett, uf jedem Höck isch en andere Sorgegeischt gsässen und het mit dem Chopf gwaggelet, sobald me nume dra dänkt het ds Muul ufz’tue.
41 Nume für einisch wieder dünneri Luft z’schnuufe, het der Xandi ei Tag gseit, er well a d’Änglischbärgegg sy Uhr ga sueche. «Dumms Züüg!» het’s gheiße, «hättisch besser Sorg gha. Jitz hesch halt e Lätzge.» En andere Tag isch es ihm grate, ga Chise z’ertrünne, für nam Ruedi Effinger z’frage. Er sygi am füfte Merze gfangen und i ds Elsaß usegfüehrt worde, het men ihm brichtet. Also isch da o nüt gsi z’welle. Wieder en andere Tag isch er ga Thun zum Houpme Chneubüehler, wo, vo de Landstürmer mit Hellebarde halb z’Tod gschlage, bi mene Herr Scheidegger glägen isch. Dä het emel du chly gwüßt z’erzelle, aber o nid juscht zum Uschlepfe. Uf em Heiwäg isch du der Xandi schlüssig worde, jitz müeß gredt sy, choschti’s, was es well, und er het scho alles rächt styf binenandere gha zum Uspacke. Wo-n-er aber im Gang der Huet a Nagel hänkt, ghört er i der Äßstube rede. Was isch jitz das? D’Frou Balz. Mira! Früschi Luft uf Hut und Chleid und chäche Vorsatz i den Ouge, geit er yne.
Ds Eisi sitzt, wie’s ne dunkt, e chly zsämeghouen uf mene Stuehl näbem Äßtisch, und der Papa drei Schritt vor nere, mit gspreizte Bei und d’Händ uf em Rüggen under em Chleid. Er het di Verhörpositur afange gkennt. Ohni Lut z’gä, het er sech am Ofen ufpflanzet und glost. Erscht jitz achtet er, daß näbe der Frou es Hämpfeli Gäld uf em Tisch lyt.
«Ja und jitz, was meinsch, was gah sötti?» fragt der Herr Wagner.
42 «Es isch mer afen alls glych», antwortet d’Frou Balz und wüscht sech d’Ouge. «Aber so isch es nümme zum Derbysy. Wenn der Herr Wagner ds Zuetroue het u’s mit Hansueli wott probiere, so miera. I was schickt me sech nid, we’s sy mueß. Weder was de us Chrischti wird, weiß i nid. Duure tät er mi. U so, wie-n-i ne chenne... Er nimmt o geng alls eso grüüsli schwär. Di Mal isch er is ja scho gäg der Aaren abe glüffe.»
Was si wyter no seit, versteit der Xandi nid, es geit im Brieggen under. Er isch afangen ergerlech worde. Jedes-, aber o jedesmal, wenn er en Alouf gno het, isch ihm wieder öppis derzwüsche cho. Der Jammer vo der brave Frou het ihm wieder der ganz élan gno.
Der Papa Wagner gygampfet es Chehrli uf Absätzen und Fueßballe, und du seit er: «Schad isch es für e Hansueli. En uwatligen isch er geng gsi, aber daß er Löls gnue wär, für sech däwäg la änenume z’lüpfe, hätt i nid dänkt. Ja nu, so frylech wott i nüt mit ihm z’tüe ha. Du channsch ihm’s afe säge, Eisi. I wott mer’s jitz no chly überlege, aber i gloube geng, es sygi gschyder» — bi däne Worte luegt der Herr Wagner über ds Balz Eisi wäg, uf sy Suhn — «mir löje das Lächne la sy und nähme d’Sach wieder sälber i d’Finger.»
Jitz fat’s dem Xandi ganz unvermuetet afa tage. Mhm, het er sech überleit, das wär e Rank.
Der Papa het d’Frou Balz verschickt, und du chunnt er o a Ofe, aber uf di anderi Syte, so daß der eint hie use, der ander dert use luegt. E Zytlang 43 blybt es still, und juscht, wo der Xandi sys Sprüchli zwäggchöuet het, seit der Papa: «Ja, das wär ds Beschte.» Er macht rächtsum und steit mit syne chalte blauen Ouge vor em Xandi.
«Lue jitz», seit er, «wenn du mer glost hättisch, so wär mer di Gschicht erspart blibe. I hätti gar nie agfange mit mene Lächema, und du hättisch underdessen öppis glehrt. Aber afin, es isch no nid alles versuumt. Mer wei hoffe, der lieb Gott gäb mer no so lang z’läbe, daß i di no chly brichte cha. Am Chrischte hättisch e guete Meischterchnächt. Und ds Eisi mit dene beidne zwöiter Eh cha o dablybe. Aber der Hansueli wott i nid. Dä söll’s jitz mira probiere mit syne Wältverbesserer!»
«Es isch mir rächt eso», seit der Xandi, «es breicht sech guet. Für nen Ortbüehl-Büri hätt i nämlech afange gluegt.»
Das het es paar Ouge gä bim Papa! Ganz wyt vüre heltet er und seit: «Du wirsch doch nid a ds Hürate dänke?»
«Daß Ech das e chly gspäßig vorchunnt, wunderet mi nid, Papa. Es isch mer leid, daß... oder eigetlech nei, es isch mer gar nid leid, daß Majeschtät Amor kei Rücksicht nimmt uf d’Zytlöuft.»
Der Herr Wagner spaziert dür d’Stuben uus. «Dä arm Bueb het halt doch öppis vom Unggle Stöffi. Dä wär ganz im Stand gsi, so öppis ga z’mache», brümelet er vor sech häre.
«Dir heit ja bis jitz nüt gäge myni bsunderen Absichte gha, Papa. Syd Dir nid synerzyt ga Ins abe cho, für...»
44 «Ja frylech, das wohl. Aber du bisch sälber d’Schuld, daß z’sälbisch nüt druus worden isch. Und sider hei si d’Wält ds under obe gheit.»
«Äbe, und dasmal han i jitz einisch ds Gfell gha, daß bi der Rumplete my Sach obenuuf isch cho z’lige.»
«Wieso?»
«He, wil ds Madeleine Herbort für mi frei worden isch.»
«Und du meinsch, es wetti di?»
«I weiß es sogar.»
«Das wär nid übel, Bueb. Aber jitz darf me doch würklech vo settigem no nid rede.»
«’s isch scho chly gschwind. Aber es wär de o ungschickt, wenn men öppis versuumti.»
Je länger, descht läbiger isch der Papa d’Stuben uuf und ab und het nume geng der Chopf gschüttlet, und wie meh, daß er ne gschüttlet het, descht meh isch d’Heiteri vürecho, und zletscht het er fascht so heiter drygluegt wie der Suhn. Und bim z’Mittagässe hätti me schier chönne meine, der Herr Wagner heigi dä Vormittag Wy abzoge, so viel het er glachet.
III.
D’Gutsche, nätti Gschirr, sogar es Bündteli schöni Livrey-Chnöpf het me no gha us der gueten alte Zyt, chly altmodisch, aber descht vürnähmer, nume keini assortierte Roß meh. Aber der glänzigscht Wappechnopf nützt eim nüt im Schublädli. Wenn er sy Zwäck söll erfülle, mueß men es Chleid la dra mache. Das het der Xandi Wagner begriffe, und er het nid lugg gla, bis ihm e Herr Chnächtehofer z’Thun es glänzig schwarzes Paar Erlebacher und e Gutschner vo aständiger Figur für nes paar Tag verliche het. Wäge den usichere Zyte het er ihm derfür fascht d’Seel müesse verschrybe, und der Papa het vom Morge bis zum Aben ufbegährt über dä Uverstand. Aber er hätti nid müessen en erfahrene Ma sy, hätt er welle lougne, daß me sit unvordänkleche Zyte d’Müüs mit Späck faji.
Di lybhaftigi Verbunscht het müesse zuegä, daß es na öppisem usgseji, wo du ändlech uf der Bärnstraß di glahrigi Aprillesunnen uf där Zylete vo Gutschnerchnöpfe zwitzeret het. Und no wermer het’s zündtet us den Ouge vo Vatter und Suhn, wo zweene Hochzyter z’trotz gsunntiget i der neu firnisierte Berline gsässe sy.
Z’Allmedingen isch der Xandi, wie verabredet, usgstige. Er het zur Frou Willading sölle ga der 46 Bscheid abwarte, währed der Papa z’Märchligen unden isch ga der Brutwärber mache.
«Häb mer de d’Düüme», seit der Herr Wagner, «das isch d’s Mindischte, wo du channsch mache.» Und währed der Suhn no einisch vom Straßebord uus das Equipage betrachtet und meint, es chönni ganz gwüß der nötig Ydruck nid verfähle, seit der Papa mit mene tiefe Süüfzger: «Es isch mer eifach nid wohl i däm Chaschte.»
E Viertelstund später isch der Wage flott um e runde Hofweier umen am Herrehuus vo Märchlige vorgfahre. Ds erschte, was der Herr Wagner erblickt, isch e französische Husar, wo grittligen uf nere Fänschtersimse sitzt, sys blaue Bei lat überuus hangen und tubaket. Und wie-n-er usstygt, steit e junge Herr da. Der Herr Gatschet vo Grächwyl isch es, e Kamerad vom Xandi, wo albe di Houderete vo der Maréchale mitgmacht het. Dä grüeßt gar höflech. Er isch dem Herr Wagner grad rächt cho. Me het sech e chly müesse versuume, gäb men i ds Huus isch, damit womüglech öpper chömm cho gwunderen und di schöni Gutsche gseji. Natürlech isch me cho luege, wenn me Reder uf em Grien ghört het, und der Trab vo den Erlebacher het ja scho vo wytem ds Huus alarmiert. Wär alles ussert dem Husar zu de Fänschter usluegt, cha der Papa Wagner nid errate, aber er het eso ds Gfüehl, ds ganz Huus syg eis Oug, und er seit zu sich sälber: «Jitz nume debout, Vincenz!»
Da seit der Herr Gatschet mit mene Blick uf d’Roß: «Das sy dem Chnächtehofer syni.»
47 Dem Papa Wagner zuckt’s nume so i der Hand. Zwänzig Jahr jünger, und er hätt ihm e Chlapf ghoue. — Aber mit welem Rächt eigetlech? Het er öppe nid di puri Wahrheit gseit? Da han i’s halt jitz. Me bruucht würklech numen einisch däm junge Volk z’lieb sym eigete guete Geischt untreu z’wärde, so nimmt’s ein undenuus, und me sitzt i der Gülle. So isch es ihm dür e Chopf gfahre, und für sech nid länger wie ne Verchleidete vorz’cho, antwortet er: «Ja, Dir heit’s errate, es sy dem Chnächtehofer syni. I ha keini meh.» Es chunnt ihm jitz erscht rächt z’Sinn, daß sech ja niemer meh bruuchi z’geniere, wenn er keini zwöi Roß im Stall heig. Afin, er het nümme Zyt, dadrüber nachez’dänke. Währeddäm me nen i ds Sääli füehrt, rytet ihm scho en andere Chummer uf em Äcke: Was het überhoupt dä Gatschet hie z’tüe?
Und wie’s de so geit, wenn men öppis mueß ga verfächte, wo eim nid ganz guet sitzt und irged a menen Ort ripset, so schießt’s ihm dür e Sinn: Tant pis, wenn i z’spät chume, so bin i nes Gschär los. D’Wält wird wäge däm no nid umgheie.
Also jitz i ds Sääli. Da sy der Herr Ryhiner und sy Frou gstande, grau und verschinen und so höflech, daß es eine hätti chönne tschudere. I däne Tage het me z’Bärn ds Lache verlehrt gha; jede het der ander agluegt, wie wenn er wetti säge: gället, wie schröcklech! — Und jitz hie! Me het sech’s ja chönnen a de Finger abzelle, warum der Herr Wagner chunnt. Für das het niemer bruuche 48 ds Muul ufz’tue. Alles, was me vo Redesarte voruus gschickt het, isch nume gsi, für ein no närvöser z’mache.
«Heit Dir o Yquartierung im Ortbüehl?» fragt der Herr Gabriel.
«Bis jitz nid. Dir heit e Husar?»
«E Husar? — I wär froh. Chömet, lueget!»
Der Herr Ryhiner füehrt sy Visiten i d’Näbedstube, wo me der Blick i d’Allee zum Lächehuus het. — Potz Wätterli! Da het’s grad usgseh wie ne Roßmärit. Vo Boum zu Boum sy Seili gspannet gsi — der Frou Rosine-n-ihri Wöschseili — und Roß dra bunde, emel zwöi Dotze. Und derzwüsche Husaren i bruune Jagge mit wyße Schnüer und blaue Hose. Si sy am Strigle gsi und hei zwüschenynen allerhand Faxe tribe. Der alte sandsteinige «Psyche» am Änd vom gazon hei si ne Kolpak ufgsetzt und e Sabel um di vermiescheti Taille gschnallet gha.
«Sapperlot, Herr Ryhiner», seit der Papa Wagner, «das isch allwäg ekei gfreuti Gaschtig, di Züpfebuebe!»
«Jitz geit’s ume», süüfzet der Herr Gabriel, «es isch en ordleche Bursch vo mene Lütenäntli da, Poussin heißt er neume. Mit däm isch usz’cho.»
«I gloub, i heig nen under em Fänschter gseh.»
«Ah nei, i weiß nid, wo-n-er sech umetrybt. Dä dobe, wo Dir gseh heit, isch chrank. — Nei, aber di erschti Zyt isch es nid zum Ushalte gsi. Niene isch me sicher gsi vor ne. Meinet Dir, das 49 Lumpepack wär zfride gsi mit däm, was mir sälber ässe? Me mueß nen emel o däselen und chrättele.»
«Ja, und de das Losamänt!» chlagt d’Frou Ryhiner. «Di erschti Nacht hei mer der Offizier i der obere Hofstube gha. Wär aber am andere Morge vo Stube zu Stube geit und befiehlt, wo men ihm söll bette, isch my Franzos gsi.»
«Däm hätt i aber gseit, wo-n-er highört, wolle!»
«Tja. Dir höret uuf, my Liebe», seit der Herr Ryhiner. «Üsereine het nüt meh z’säge. Jitz mueß me scho froh sy, wenn me nid sälber i Stall uf ds Strou gschickt wird. — Zum Glück het dä guet Chateauvieux das nümmen erläbt. Und si het o ne gueti Nase gha, d’Maréchale, daß si ga Grächwyl züglet isch. Der jung Gatschet het is juscht di erschte nouvelles vo nere bracht. Er mueß sech dä Namittag z’Bärn ga stelle zur Helvetische Legion; aber tüet emel de nüt derglyche! Er wäri neue lieber zum Roverea gange. Dir wüsset ja, dä wott jitz mit den Öschtrycher gäge d’Franzose marschiere. Si hoffe neue gar, es sygi öppis z’mache.»
Es het der Herr Gabriel dunkt, dä Bricht machi dem Herr Wagner Freud, und drum fahrt er grad furt: «Weiß nid, weiß nid. I troue der Gschicht no nid rächt. Jedefalls tuet me momäntan gschyder, sech mit de Franzosen uf ne müglechscht guete Fueß z’stelle. Es geit mer heillos gäge Strich, aber was weit Der? Es nützt grad gar nüt, sech z’wehre. Dir wärdet gseh: jitz geit’s de erscht rächt los mit Kontributione. Da geit’s allne dene, wo ne d’Zänd zeigt hei, nume no descht übler.»
50 «I gloub, es chömm exakt uf eis use, öb me ne d’Zänd zeigt oder der Balg strycht, Herr Ryhiner.»
«Villicht wohl.»
Me het natürlech der Herr Wagner müesse zu mene Täller Suppe bhalte. Er het gar nüt derglyche ta, daß er ga Bärn ynen oder sünscht öppehi wetti, wie me ghoffet het. Und wo d’Frou Ryhiner en passant het welle ga säge, si sölle doch dem Herr Wagner syni Roß e chly ystelle, het nere di schöni Gutsche scho di lääri Diechslen etgägegstreckt: «Frou Rosine, wenn Dir meinet!»
Ja, d’Frou Rosine het bis jitz no nid gwüßt gha, daß so nes dumms Möbel wie ne Gutschediechsle cha rede, dütlecher als eim lieb isch. Wenn’s nume scho übere wär, het si geng dänkt. Me müeßti nid en erfahreni Frou sy, wenn me so amene Herr nid amerkti, daß er mit öppis Grüüslechem möcht accouchieren und nid weiß wie. Der Papa Wagner isch nere ganz lieb worde, so het er se duuret. Wär si allei gsi mit ihm, si hätt scho gwüßt abz’hälfe, vowäge si het dänkt, si wetti jitz de sälber di Gschicht chäm einisch über Ort, so hätti me Rueh.
Dummerwys isch du halt o der Herr Gatschet zum Ässe dablibe, so daß men i der Konversation wohl oder übel zu Chrieg und Politik het müesse Zueflucht näh. Aber nam erschte Glas Wy het du doch der Herr Wagner en allererschten Alouf gno: «Wo heit Der Eui Pflegtochter, Frou Ryhiner?»
51 Het er sech’s numen ybildet oder het der Herr Gatschet mit Schadefreud uf ds Herr Ryhiners gluegt? Item, der Herr Gabriel seit: «Mer hei se müesse vor de Franzose verstecke. Es isch zwar uf ne Wäg no schier schad, vowäge, dä Poussin frißt nere-n-us der Hand und tät nere-n-alles z’lieb. Aber äbe juscht drum... Dir begryffet?»
Und d’Frou Rosine besseret i der Uskunft nache: «Mer hei se zu Verwandten i der Nachbarschaft ta.»
Chuum über d’Zunge, het nere di Offehärzigkeit e bösi Hitz i Mage gjagt. Si het sech nid bruuche z’frage: «Hätt i ächt nüt sölle säge?» Ihre Ma het se mit syne Blicke für e ganze Räschte vom z’Mittag gschweigget.
Der Herr Wagner hingäge het e länge länge Schluck Yvorne gno. Jitz mueß gredt sy, het er beschlossen und sech ob em Drübernachedänke mit der Frou Ryhiner i ds Schwyge teilt. Zum Glück isch gnue z’ässen uf em Tisch gsi, vowäge der Herr Gabriel het o hinderha mit de Wort, und der Herr Gatschet het dänkt, öppis eso vo mene längwylige Diner heig er de no nid erläbt. Nu, das het emel eis Guets gha: er het der allererscht schicklech Ougeblick erfasset, für ds Muul z’wüschen und z’gah.
Di drü andere hei ihri Schwygsamkeit i ds Sääli übere züglet und wyterpraktiziert, bis der schwarz Café uf em Tisch gstanden isch.
Bi der Schüüren äne het e Husar zur Sammlung blaset. E früsche Luft het di letschte dürre 52 Bletter dür e Garte gjagt, d’Sunne het zwüsche bländige Wulke warm uf e Stubebode gschine, und der Herr Wagner het a sym Gilet grupft, daß der Schnupf us de Rümpf gstoben isch. «Also», het er agsetzt, «Dir wärdet wohl errate ha, Herr Ryhiner, daß üsereine nid so mir nüt dir nüt zwöispännig im Land umenandere gutschiert. Euch zu Ehre han i vüregno, was sünsch hinder Schloß und Rigel blybe müeßt. — Also, wie gseit. Dir wärdet also errate ha... Afin, churz und guet, my Suhn het, wie Dir wohl wärdet gmerkt ha, en Inklination zu Euer liebeswürdige Pflegtochter. — I weiß nun wohl...»
Der Herr Gabriel isch mit sym Stuehl e ganze Bitz hindertsi grütscht.
«I weiß nun gar wohl und begryffe’s durchuus, Herr Ryhiner, daß me chönnti säge, es sygi jitz nid juscht der Momänt zu fiançailles. — Ja, zu fiançailles, um nüt Gringers geit’s, Frou Ryhiner. — Es sygi nid juscht der Momänt. I andere Verhältnisse sieg i das o. Aber... aber... vous me permettez, under den Umstände, wie mer se hie vor is hei, wär’s doch villicht nid so lätz, vo neren Usnahm z’rede. My Suhn isch i der Lag und im Begriff, ds Guet z’übernäh. Es isch schuldefrei und e Bsitz, wo sy Familie meh als nume ma ernehre. Einschtwyle wär i ja mit mynen Erfahrungen o no da. I würd mi zwar hindereha, für de Junge nid meh als nötig dryz’rede. Also d’Exischtänz wäri gsicheret, sogar wenn d’Jumpfer Herbort nid i der Lag sy sötti, öppis chönnen yz’chehre. 53 Das söll hie kei Rolle spile, es isch mer um nüt anders z’tüe, als mym Suhn e Frou z’verschaffe, wo qua Charakter und Rächtschaffeheit Garantie bietet für nes gfreuts Familieläbe. Und wil mer doch jitz einisch di unerhörti Chance hei, daß di zwöi ’s gar guet zsäme chönne, so dunkt’s mi, es sötti trotz der Ungunscht vo de Zyte z’verantworte sy, daß mir Alte ne der Wäg frei gäbe.
Mir chöme geng meh uf di elteri Syte, Herr Ryhiner, und me tät halt doch einisch d’Ouge rüejiger zue, wenn me wüßt, daß di Jungen ihres Glück gfunde hei. Oder nid?»
Der Herr Wagner het, zum Zeiche, daß er einschtwyle fertig sygi, sys schöne bluemete Gilet wieder glattzoge, und es het ne dunkt, d’Sunne mali so öppis wie nes Amen druuf. Und uf nes Amen ghört geng e stille Momänt voll andächtigem Bsinne. Stattdäm het der Herr Ryhiner chuum ds letschte Wort abgwartet, ja, er het ds Muul zur Antwort scho z’mitts i ds Herr Wagners wohlgsetzter Red ufta und ne numen us Korräktheit nid underbroche.
«Ma foi, Herr Wagner», het er gseit, «me mueß frylech scho halb im Zulgchrache hinde daheime sy...»
«Pardon, Herr Ryhiner, ds Ortbüehl... s’il vous plaît, chömet numen einisch cho luege!»
«Im Zulgchrache — ou le bon dieu sait dans quel désert — für no nid gmerkt z’ha, was es gschlage het.»
54 Der Herr Gabriel steit uuf, läng, bleich und chalt. Drei Schritt gäge ds Fänschter tuet er, wie wenn er a d’Heiteri müeßt, für syni Wort ga zsämez’sueche. Und du blaset ne der Nei-Luft wieder zueche, bis hert vor e Herr Wagner. Da het no kei Rank us syr Verwunderung use gfunde, so geit der Herr Ryhiner ume hindertsi bis z’mitts i d’Stube, schlat sech mit syr schöne Hand uf d’Stirne, luegt a d’Dili und seit: «Hürate! — Hürate!» Und jitz wieder e Schritt vüretsi, obenyne, d’Händ gäge Herr Wagner: «Wo... wo... wo me hütt nid weiß, ob mer nid morn, eine wie der ander — Bättler sy! — Bättler, Herr Wagner! Was isch hüttigstags di schönschti Fortun? — Wo öppis isch, hei d’Franzose d’Hand druffe!»
«Ganz Euer Meinung, Herr Ryhiner!» Mit däm lüpft o der Papa Wagner, für nid länger alles obenabe z’übercho. «Ganz Euer Meinung! Uf Gäld und Papier isch kei Verlaß, wenn der Find am Diktieren isch. Um so meh — um so meh isch es Landguet z’schetze. Das treit mym Suhn niemer dervo.»
«Ah, Herr Wagner, so tief no läbet Dir i den Illusione? — Eues Guet flügt nid dervo, sicher nid. Aber wär garantiert Ech, daß nid Dir morn dervo flüget? Dir schynet mer no kei Notion dervo z’ha, wie wyt der Arm vo üsne hüttige Befählshaber reckt.»
«Mir sy de o no da, Herr Ryhiner. Mir wei de luege, wär üs uselüpft. Und zletscht und am Änd: Hanget de o alles numen a däm verfluechte 55 Mammon? Es dunkt mi, wo me sech so guet versteit und zsäme passet, wie üsi Chinder, sötti e junge, gsunde, agryfige Ma o no öppis gälte.»
«I will d’Qualitäte vo Euem Suhn nid afächte, Herr Wagner, i ha chuum d’Ehr ne z’kenne; aber ma foi, ne vous en déplaise, i syr Verwandtschaft und Filiation weiß men emel o vo wunderlechen individus. I ha no nid der mindischt Bewys derfür, daß Eue Suhn haltet, was er Euch schynt z’verheiße. — Churz und guet: I bi verantwortlech für mys Pflegchind. Und wenn i für guet finde, nei z’säge, so blybt’s nei, und es treit glatt nüt ab, no nes Wort drüber z’verlüüre.»
Der Herr Ryhiner isch no wyßer gsi als vori. Er het scho d’Hand uf der Türfalle gha, wo der Papa Wagner, nid minder höhn, mit syr chnochige Hand uf e Tisch popplet und seit:
«Und finalement, Herr Ryhiner, sy di beide junge Lüt scho versproche. My Suhn het ds Wort vo der Jumpfer Herbort.»
«So? Es nähm mi würklech wunder, wo-n-er das wetti übercho ha. — Öppe no am Sarg vom Hämi Saager? Sider hei si sech ja nümme gseh. Das isch en Ybildung vo Euem Herr Suhn. — Dumms Züüg isch es.»
«Me chönnti ja di beide konfrontiere, wenn Dir mer’s nid weit gloube.»
«Konfrontiere? — das fählti sech grad no!»
«He nu, schließlech isch d’Jumpfer Herbort majorenn und...»
56 «Äbe nid isch si. Si isch erscht... und überhoupt tuet das nüt zur Sach. So lang i no da bi, wird nüt druus.»
«... und es fragt sech de no, ob es nid zletscht und am Änd Mittel und Wäg git, nere zu ihrem Wille z’verhälfe.»
Das hei di beiden erboste Herre, ohni ufenand z’lose, enanderen uf Dägespitzneechi a Chopf bängglet, und jitz isch es undereinisch totestill worde, wie wenn e jede sech müeßti bsinne, was der ander gseit heigi. Und du hei plötzlech wieder beidi mitenand agfange:
«My Suhn isch Ma’s gnue.»
«Was weit Der mit däm säge?»
Jeden isch bi syr Türe gstanden und het der ander mit bitterböse Blicke gmässe.
Du macht der Herr Wagner gäge d’Frou Ryhiner, wo ganz verschmeiet uf ihrem Ruehbett gsässen isch, e Serviteur und geit hindertsi use.
Wo der Xandi sym Vatter z’Allmedinge het adieu gseit gha, isch er gäge ds Schloß ufe gange, aber syni Gedanke sy mit der Gutsche ga Märchlige gfahre, so daß er ds Meitli, wo-n-ihm isch cho Bscheid gä, bi mene Haar im Verschuß gfragt hätti: «Wie geit’s ächt? Wie chunnt’s ächt?»
Jitz isch halt das eso ne Sach, wenn eim öpper, wo’s sünsch gar nid im Bruuch het, Visite z’mache, undereinisch am Glöggli hanget. Drum hei di biresaftfarbige Märmelouge vo der Frou Therese rächt dütlech gfragt: Wie chumen i zu däm plaisir? Anere 57 Witfrou, wo jahruus, jahry mit ihrer Hushaltig i der glyche Nuet rütscht, chunnt me nid geng chummlech. Aber wäge däm hätti d’Frou Willading no lang nid under der Salontüre bruucht ihri Jupe usz’spreite, wie wenn si de Hüehner vor mene Gartebeet wetti sy. Es isch o nüt hinder nere gsi, was me nid hätti dörfen aluege, aber si het das jitz halt einisch so im Griff gha.
Ändlech isch me doch du vis-à-vis vonenandere gsässe, und der Xandi hätti schicklecherwys öppis sölle säge, warum er eigetlech chömi. Er het es wytlöufigs Gstürm agfange vom Chrieg und vo de Lächelüt im Ortbüehl und daß me fürderhi wieder sälber welli landwirte. Und wil men us däm allem geng no kei Grund zu nere Visite het chönnen errate, isch d’Frou Therese geng mißtrouischer worden und het uf ihrem Ruehbett drygluegt wie nes brüetigs Huehn.
Undereinisch steit si uuf und geit afangen a eim Fänschter ga d’Umhäng zieh. Es wär sech der wärt, wäge däm Brösmeli Sunneschyn, dänkt der Xandi, aber was tuet me nid für syni Möbel! Sövel Galanterie het er gha, für z’dänke, me müeß ga hälfe, und macht sech a ds andere Fänschter, wo’s no heiterer yneglaret het.
«Nid nid, Herr Wagner, dert isch es nid nötig», seit d’Frou Willading, und nid viel fählt, so würd si nen am Ermel i d’Stube hinderezieh. Aber es hätti nüt abtreit, vowäge jitz isch uf ei Chlapf dem Xandi ds Liecht ufgange. Rytet nid dusse, uf em gazon, e französische Husar umenanderen und 58 macht allerhand Manöverli, geng eso mit der Hand am Muul und de wieder gäge ds Huus ufe. — Dä gseht öppis da obe. — Ryte chönne si de, di Hallungge. Wie-n-er das Chrotterößli macht z’zäberlen und z’pirouettle! Es isch scho bachnaß, schlängget Schuumflärre wie gstoßni Nydlen und schwänkt di längi Fahne.
Jitz versprängt’s der Xandi doch afange schier vor Gwunder, und er fragt: «Wäm gilt eigetlech das caroussel da usse, Frou Willading?» Wenn er aber gmeint het, er heig se mit däm a der Wand, so isch er übel brichtet gsi. Ohni sech lang müesse z’bsinne, antwortet d’Frou Therese: «Da müesset Der nid mi frage. Dä jung Herr bängglet sys Härz a jedi Fänschterschybe, wo nes Gfräsli derdür luegt. Es isch ekeis Huus sicher vor ihm. Am rüejigschte bin ig albe no, wenn ig ne zum Ässen yne nihme. Er ißt o gärn us mene subere Plättli, und Dir begryffet, daß üsereis, wo kei Ma im Huus het, mueß luege, wie-n-es bi dene Franzose chly en grâce blybt. Si chönnen eim förchterlech z’leid wärche, wenn si ein einisch en guignon nähme. — I glouben äbe, er heig’s jitz gmerkt, und jitz isch er mer neuen alli Bott uf em Scharrbrätt. Es isch dumm gsi, daß i agfange ha.»
«Isch das nid risquiert, so einen i ds Huus ynez’la?» wott der Xandi wüsse.
«Er isch gruusam en ordleche. Er mueß vo besserem Huus sy. Poussin heißt er neumen oder Poussard oder Pousseur, oder was weiß i. — Es wär mer übrigens rächt, wenn Dir hütt mit ihm 59 hie wettet ässe, er gsäch de grad, daß i nid so vo aller Wält verla bi. Nacheloufe tuen ig ihm nid, aber Dir wärdet gseh, er mäldet sech gwüß wieder. Was wei mer wette?»
D’Frou Willading zieht am Lütiband und wott dem Chammermeitli ihri Ordres gä. Das isch o eine vo dene Hus-Veterane gsi, wo für d’Herrschaft Kaländer und Tagesbefähl machen und ’s wüssen yz’richte, daß d’Herrschaft sech ybildet, si heig befole.
«Du channsch de für drü decke», seit d’Frou Therese, «der Franzos wird wohl hütt ume cho.»
«Er isch emel der ganz Halbtag wieder um e Wäg gsi; der Garte gseht afange bald uus wie ne Fülliweid. — I will de dänk wieder zerscht der Jumpfer Herbort...»
«Luise!»
Di Froue hei hübscheli zsäme gredt. Und der Xandi het wyters nid druuf g’achtet gha. Aber das «Luise!» het ne du gweckt. Er gseht, daß d’Frou Therese chly röter isch im Gsicht als sünsch. Wo ds Meitli dussen isch, tuet si derglyche, si müeß a ihrer Lismeten e Lätsch ufnäh und gsej’s nid rächt. Jitz dunkt’s nen undereinisch, si mögi schier ds Lache nümme verha. Und no bevor er derzue chunnt, z’frage, was nere Luschtigs z’Sinn cho sygi, seit si hurti: «Afin, i cha nüt derfür, i ha nüt gseit. Dir syd mer Züge, daß i nüt gseit ha.» Da platzet der Xandi use: «Dir heit ds Madeleine im Huus! — Gället, Frou Willading?»
60 «I säge nüt, i säge nüt.» Dermit steit si uuf und geit use.
«So so», überleit sech der Xandi. «Da sitzen i under em glyche Dach mit nere-n-und mueß zueluege, wie dä Franzos nere Fänschterpromenade macht. Es nimmt mi würklech wunder, öb er se-n-eigetlech gseht.» Er steit uuf und geit i Gang use, für ga z’luege. Aber da watschlet wahrhaftig scho d’Frou Willading vor ihm här zum Franzos use. Jitz treit’s scho nüt meh ab, ufez’luege. Vowäge wenn d’Tante Therese patrouilliert, het me natürlech überobe d’Nase hindere. Si geit, weiß Gott, der Husar ga zum z’Morgenässen ylade.
Das Ässen isch du gar nid so übel abgloffe. Grad um e Hals gfalle sy sech frylech di beide Herre nid. Aber wo guet gfuetteret wird, isch Fride. Me mueß nume geng nachegä, damit keine vor em andere fertig wird, und das het d’Frou Therese ja verstande. Der Franzos het für drei gredt und für zwee g’ässe, der Xandi für ne ganze Ma gschwigen und nume grad g’ässe, daß der Franzos emel nid alles überchömm. Appetit het er nid meh gha als irged en andere Verliebte. Erscht währed dem Ässen isch der Frou Gaschtgäberen uf d’Seel gfalle, daß si nid rächt gwüßt het, was nachhär mit dene beiden afa. Und einschtwylen isch nere nüt anders z’Sinn cho, als fuettere, fuettere. Si het aghänkt, was me nume cha a nes Ässen ahänke. Aber ändlech isch me du halt doch bim letschte Glesli Chirsewasser aglanget, und no geng het si nid wyter gwüßt und dänkt, 61 wenn si nume das Mannevolk wieder dusse hätti. No zytiger als sünsch — wägem guet Ässen und Trinke — syn ere d’Ougsdechle schwär worde. Alouf über Alouf het si gno, für nid yz’nucke; aber na jedem Alouf isch si um öppis schwecher worde.
Der Franzos het’s wohl gmerkt und der guet Ougeblick erpasset. Fascht het es Gattig gmacht, es gscheji hütt nid zum erschtemal, wo-n-er seit, er ghöri z’Märchligen Appäll blase, und usegeit, nid öppe der Neechi nah gäge Garten use. Dür e Gang hindere, der Stäge zue.
«Dir will i», dänkt der Xandi, wo doch o gueti Ohre gha, aber wohl gwüßt het, öb me z’Allmedinge hinder de zuene Fänschter e Trumpeter vo Märchlige mögti ghöre. Er düüßelet dem Franzos nache, lost unden a der Schnäggestägen und ghört öppis. Aber das sy nid Husaretritte gsi. Es chlefelet und chlingelet öppis und chunnt uf liechte Solen obenabe. — Ds Luise-n-isch es. Es treit uf mene Cabaret abg’ässes Gschirr. — Mhm.
«Isch öppe der Husar da ufe?»
«Wohl bigoscht. D’Frou Willading wurd is brichte, wenn mer dä überufe ließe!»
«Und i o, i wett ech de!»
Ds Luise macht es paar Ouge wie Pfluegsredli und lüpft sys Cabaret, wie wenn’s dermit jede Blick i das Stägehuus ufe chönnti verha.
«Säget nume der Jungfer Herbort, i sygi da. I hätti de no mit nere z’rede.»
62 Jitz träppelet neuen o öppis im Gang hinder em Xandi. D’Frou Therese-n-isch trotz ihrer Schläferigi erchlüpft ob der Stilli um se-n-umen und het im Gang ghöre rede. «I mueß jitz überufe chly ga ablige, Herr Wagner», seit si, «villicht findet Dir underdessen öppis i der Bibliothegg, wo-n-Ech interessiert.»
«E ja, merci, Frou Willading, i will gärn ga luege.»
«Ds Luise söll Ech der Wäg zeige.» Mit däm schnaagget d’Frou Therese d’Stägen uuf. Und ds Luise seit: «Es Momäntli, Herr Wagner» und stoßt mit dem Fueß d’Chuchitüren uuf. Da ghört men e halbverdrückte Göiß und es Tschäder. Der Xandi güggelet yne, und was gseht er? Der Monsieur Poussin sitzt uf em Chuchitisch und chräbelet dem Chöcheli am Chini ume. Jitz chunnt er ganz uverschant i Gang vüren und luegt dry, wie wenn das alles sech vo sälber verstüend.
«Haha», seit der Xandi, «le rappel du hussard!»
D’Hustüren isch hinder em Franzos i ds Schloß gfalle, und jitz macht sech der Xandi a ds Luise: «Also, gället, Dir säget nere de, i sygi da.»
«Du myn Gott, Herr Wagner! Wenn Dir meinet, d’Jumpfer Herbort wüssi das no nid! Si bhört mi geng, wär cho syg. Und i ha’s wohl möge merke, daß si Euch gärn gsuch. Aber wüsset Der, si het ihri Stube hinder dere vo der Frou Willading. Da chan i wäger nüt mache. D’Frou het so ne 63 liechte Schlaf. Si ghört Ech gwüß es jedes Müüseli pfyffe.»
«Luise... Heit Der nüt dobe vergässe?»
«Vergässe? — Was wett i vergässe ha! I vergisse nie nüt.»
«E, i meine nume. Luise! — Es söll Ech nid reue.»
Ganz für sich seit ds Meitli: «Si duuret mi gwüß de no bald. Das isch doch o ke Läbtig däwäg. — E nu, i bringe ’re jitz no nes Taßli Café.»
«E ja, lueget, Euereis weiß geng öppe Rat.»
Währeddäm ds Luise di Tasse nachefüllt und d’Stägen uuf geit, gseht der Xandi der Husar im Hof ufsitzen und derdürab ryte. «Du hesch doch o rächt», seit er zue sech sälber. Mit gspitzten Ohre verfolget er d’Schritte vom Chammermeitli. E Türe geit überobe. — Jitz wieder eini. — Es chunnt ume. Het’s ihms ächt gseit? — Sapperlot, das sy anderi Schritte. Viel gleitigeri. Fascht man er sech nid ebha, d’Stägen uuf z’düüßele. Da chunnt si scho — d’Haselmuus, i mene schwarze Rock, so liecht und rahn. Wie si da abe füeßlet! Under em Turmfänschter flammet ihre guldige Schopf. Der Finger uf em Muul, dütet si, er söll nid Lut gä und schön dunde blybe. Und jitz het er se. Agflogen isch si-n-ihm und chüschelet: «Si schlaft wie nes Murmeli. — Chömet, chömet, i weiß es Eggeli.» Und si düüßele beidi i d’Bibliothegg, uf nes uralts, bluemets Ruehbett zwüsche Kamin und Fänschter. D’Felläde sy halb zue, so daß der Spalt e scharfe Sunnestrich über e Bode zeichnet. Es isch grad 64 schön heiter gnue, daß me sech so rächt cha i d’Ouge luege, i di luschtige glänzige Haselnüß. Si spitzt d’Ohren und glüßlet gäge ds nächschte Fänschter und vergißt drob sech z’wehren und merkt gar nid, wie nach si anenand grückt sy. Und sy Schnuuf isch im guldige Heuel, und ohni daß me Lut gä hätti, hei ihri Lippe der Wäg zunenand gfunde.
«Jitz isch es uf der Gnepfi», seit der Xandi. «Dä Ougeblick isch my Papa dunde, z’Märchlige, und...»
«Säget nüt, säget nüt!» Ds Madeleine drückt sys Gsicht a ds Xandis Bruscht, und er weiß nid, söll ihm das wohltue oder Angscht mache. — Warum söll er nüt säge? So sitze si lang lang da, äng anenand, sälig vor Glück und doch mit jedem Närvefädi uf em qui vive. Und jedesmal, wenn er wieder öppis wott säge vo künftige schöne Tage, leit es ihm di möhrigi chlyni Hand uf ds Muul und bättlet: «Säget nüt, säget nüt!»
Undereinisch fahre beidi zsäme. Di risegroßi Pariserpendüle zu ihrne Höupte schlat unbarmhärzig Drü. — Jitz sötte si doch z’Märchligen afangen eis worde sy!
Beidi dänke ds Glyche, aber keis seit es Wörtli. Und jitz geit öppis anders dür di Bruscht, dür di Arme, wo der Xandi umchlammere. O Jeregott! Es briegget und schluchzet, und dä guet Kärli weiß nüt anders als syni Lippe wieder und wieder i dä Strubel z’dünkle. Ändlech seit er: «Gschej, was well, i gibe’s nid uuf. — Mer wei doch de luege, öb si’s uf d’Lengi über sech bringe, is dervor z’sy!»
65 «Loset!» Ds Madeleine het uuf. — Me ghört dussen öppis. Es düüßelet a ds Fänschter, geit uf di anderi Syten und güggelet i Hof.
«I gloube, der Husar sygi wieder umewäg.»
Richtig, er rytet um ds Huus ume.
Das dunkt se jitz doch no schier luschtig, und si drücke sech wieder i ihre Ruehbetteggen und losen und hei es lyses Lachen i den Ouge.
Und wieder heißt’s: «Loset!»
Dasmal ghört me Stimme. Der Xandi schießt zwäg.
«Das isch dem Papa sy Stimm.»
Di Beide blyben en Ougeblick uf ihrem Ruehbett sitze, wie wenn si sech nid i di nächschti Minuten übere trouete, us Angscht, si verschlaj nen ihres junge Glück. — Was bringt er für Bscheid? Es isch öppis Unsichtbars im halbfyschtere Saal, wo se-n-aluegt, daß si sech nid chönne rüehre. Der Xandi merkt nid emal, daß dem Madeleine syni Finger sys Handglänk schnüere.
Was bringt er für Bscheid?
Me redt neue wohl lut da usse. Uf der Terrasse sy si, uf der Worb-Syte.
Di Beide düüßelen a ds Fänschter und luege dür e Spalt zwüsche de Felläde. Der Xandi het d’Haselmuus im linggen Arm und suecht mit der andere Hand der Fänschterrigel. Er möcht ghöre, was da usse gredt wird.
Der Husar sitzt übermüetig im Sattel, stellt der Chifel und luegt uf e Herr Wagner abe, wie men amene Spatz zueluegt. Und dä steit da mit gspreizte 66 Füeß, fäcklet mit beidne Füüscht und schnellt mit hässigem Muul gäge Ryter. Er geit e Schritt neecher, macht dem Franzos d’Fuuscht und zeigt gäge Bärn.
Da cha me nid länger zueluege, ’s chönnt no öppis Ungschickts gä.
«I mueß ihm z’Hülf», seit der Xandi, und ds Madeleine mueß es la gscheh. Si falle sech no einisch um e Hals, äng und heiß und jedes zieht vom anderen i Ate, was es ma.
«Aber chömet mer de cho säge...!» seit ds Madeleine, wo-n-es dem Xandi hilft d’Glastüre gäge d’Terrassen ufrigle.
«Ja, ja.»
Er isch use. Ds Madeleine zieht di große Felladeflügel zsäme, daß es nume no derhinder cha lose.
«Guet, daß d’chunnsch!» wätteret der Papa Wagner sym Suhn etgäge. «Di Franzose hei mer z’Märchlige myni Roß gstolen und mer zwee vo ihrnen abgjagte Spränzlen a Platz gstellt. Ja — wenn er nid chunnt cho Ornig mache, dä da, so loufen i grad schnuerstracks ga Bärn yne, zum Kommissari ga chlage.»
Jitz reden alli drei wältsch ufenandere los. Es macht Gattig, der Franzos gäbi nah.
Ds Madeleine stoßt es chlyseli a de Läden und gseht, daß er abrytet, um e Husegge. Der Herr Wagner wott hinder ihm här. Der Xandi fasset sy Papa am Ermel: «Wie steit’s?»
«Schlächt. ’s isch nüt z’mache. Der Alt wott nüt dervo ghöre. — Chumm nume grad mit. Mer 67 wei mache, daß mer üsi Roß umen überchöme, und hei!»
Mit länge Schritte louft der Herr Wagner dem Husar nache. Der Xandi chunnt zur Türe, ryßt se-n-uuf und cha grad no ds Madeleine i d’Arme näh. Totebleich isch es und schlotteret am ganze Lyb. Er treit’s zum Ruehbett. Alles in ihm zitteret vor Drang, sys Glück mit däm arme Wäse da vo sech z’wärfen und am Erschtbeschte sy Wuet usz’la. Aber nei! Nid so! Er bändiget sech. Ganz hübbeli leit er ds Madeleine uf ds Ruehbett, bückt sech über ihns, drückt’s a ds Härz, und d’Ouge brönne ne.
«Ach, schlat mi lieber z’Tod, wenn i doch nid söll ha, was mer ghört!... Warum stellt ein o der lieb Gott i d’Wält yne?...»
Was söll er dadruuf antworte? Er begryft ja sälber nid besser, warum es nid darf sy.
Aber er mueß furt. Er mueß es la lige, da i sym fyschteren Egge.
«Bhüet Ech Gott! Bhüet Ech Gott! — I gibe’s no nid uuf.»
No einisch drückt er’s a sech, und du geit er.
«Vergäßet mi nid!» isch ds letschte, wo-n-er no ghört. Furt isch er.
Still isch es im Saal. Wie di gääle Zänd vo menen alt Muul, wo nüt meh z’säge weiß, luege d’Taschte vom offene Spinett i ds Lääre. D’Stöubli flimmeren i de dünne Sunnestrahle, wo dür d’Löcher und Chleck vo de Läden yfalle. Und grad druuf schlat di große Pendüle Vieri. E Stund isch 68 um. E schöne Troum. Nei, e Juged — oder am Änd gar es Läbe?
Uf em Wäg zur Thunstraß abe gseht der Xandi sy Vatter mit der Frou Willading vor sech här loufe. Der Herr Wagner brichtet nere, wie übel es ihm gange sygi z’Märchlige. Watschle mueß si, wie ne verschüüchti Änte, und der Ate — der Ate! Di Erlebacher syn ere doch glych! Aber der Gwunder wägem andere choschtet nere schier ds Läbe. Und der Papa Wagner het vor Hascht und Töubi o nume no ds Allerinötigschte vo Schnuuf. Was alles vo Komplimänt er dem Herr Gabriel da ds Gäßli ab schmidet, ghört der Xandi nid, ehnder no der Wägchnächt, wo näbedra am Grebli jätet und merkt, daß öppis los isch. Er ghört nume no, wie sy Papa seit: «Se-n-i d’Gutsche packe, grad wie si isch, und furt mit nere, i ds Ortbüehl, das wäri ds Gschydschte. Der Ryhiner verdieneti nüt anders.»
Wo der Xandi ne ganz nachen isch, seit d’Frou Willading: «I lan Ech gah. Dir müesset pressiere!» Di beide Herre loufe, so sträng si möge, d’Straß y. Der Husar isch alli Gredi über ds Fäld gritte. Me gseht ne chuum no. Und d’Frou Therese luegt ne nache, d’Hand über den Ouge, und studiert scho, wie si dem Madeleine di bösi Botschaft söll kundtue. Und der Wägchnächt luegt nen o nachen und dänkt: bin i öppe nume für Grien, Stoub und Charrgleus da?
«Ohni myni Roß gangen i nid hei», raisoniert der Papa Wagner. «I wett doch de gseh, ob me 69 sech so öppis vo dene Luusbuebe mueß la gfalle. — I gange ga Bärn. Jawolle, ga Bärn gangen i!»
Der Xandi isch mit ballete Füüscht näben ihm här gloffe, het aber einschtwyle no nid gwüßt, under weles Chini daß er se well ga schla. Überhoupt, was söll er no dert unde? Wär muetet amenen abgwisene prétendant zue, no einisch vor d’Hustüre z’cho, wo men ihm soz’säge vor der Nase zuegschlage het? Und doch chan er sy Vatter, wo meh Töubi als Chraft i sech het, nid allei i das Hornussenäscht la trappe. Synetwäge chochet ja dem Papa sys Bluet. Dörft er’s öppe la druuf abcho, daß e französische Sabel däm Bluet Luft macht? A Herr Herkules und a Hämi mueß er dänke.
Dem Waldrand nah het keinen es Wort gseit. Erscht änet dem Hübeli, wo men i Hof vo Märchlige gseht, fragt der Xandi: «Was het er eigetlech gseit, der Herr Ryhiner?»
«I will der’s de säge, wenn mer üsi Roß ume hei und i der Gutsche sitze.» Das isch vorlöufig alles gsi, was er us em Papa usebracht het.
Aber wahrhaftig, wo si zueche chöme, bringt me juscht di beide Chnächtehofer-Choleni derhär, und e junge Husar hilft dem Gutschner sogar aspanne. Der Monsieur Poussin sitzt z’mitts im Hof uf sym Araberli und luegt eso übermüetig dry, daß ihm der Xandi no so gärn eini vo syne Füüscht e chly neecher zueche gstreckt hätti. Di Franzose hei alli ta, wie wenn gar nüt Unghörigs gange wär, und di beide Bärner-Herre ganz ungschore la ystyge. Der Papa het sech aber nid mögen ebha, 70 no uf em Trittbrättli umez’luegen und dem Herr Poussin zuez’rüefe: «I hätt Ech de welle, Euch...!»
Und du isch di schöni Gutsche wie ne toube Hummel dervo gfahre.
Dernah eine wär sech a ds Herr Gabriels Platz jitze vorcho wie di sighafti Sunne na mene Gwitter. E chly gwohlet het’s ihm ja scho, wo di schön glänzige Radspeichen i der Abedsunnen uf der Landstraß obe dervo gsprätzlet sy. Und doch isch ihm di ganzi Gschicht namelos ergerlech gsi. Was hätti är dem Madeleine Herbort ehnder gönnt als es glücklechs mariage! Aber er isch halt e brochne Ma gsi und het a keis Glück meh chönne gloube. Und d’Verantwortung het ne nah-ti-nah z’Bode drückt. Settigi Szene, wie hütt die mit dem Herr Wagner, hei ne schuderhaft nachegno. Ganz dütlech het er albe gspürt, wie-n-er im Erchalte wieder um öppis herter wird.
D’Sunnen isch abe gsi, und me het scho bald nüt meh gseh i de Stuben inne, und trotzdäm het der Herr Ryhiner no nid Liecht gheusche. Er isch am Schrybtisch gsässen und het i eis Loch yne gluegt, bis er wieder ungwaneti Schritte ghört. — Es mueß öpper cho sy.
Bald druuf geit d’Türen uuf, und d’Frou Rosine chunnt yne. Daß si chrydewyß isch im Gsicht, cha men i der Fyschteri vo der Stube nid underscheide; aber ihri Stimm verratet, daß es nere schier schwindlet. «Gabriel!» seit si, «Gabriel — me chunnt juscht cho säge, ds Madeleine sygi niene meh umewäg z’Allmedinge.»
71 Der Herr Ryhiner steit uuf, seit aber keis Wort.
«Der Wägchnächt», fahrt sy Frou furt, «isch cho brichte, me heig ihns gseh vom Schloß dür d’Allee abe loufe, gäge ds Dorf zue, wo d’Gutsche vom Herr Wagner vorbygfahre sygi. Er wott neuen o ghört ha, daß der Herr Wagner dröjt heigi mit Verschleipfe.»
«Ach warum nid gar. Wie wetti o dä...!»
«Ja, me seit mer drum, der Jung sygi o umewäg gsi.»
«Was? Wär seit das?»
«Üsi Dienschte wei ne gseh ha und äbe der Wägchnächt.»
Jitz het der Herr Gabriel nümme wyter gfragt. Er wirft sy Schlafrock uf e nächschte Stuehl und schlüüft i ds Chleid. Amene Junge z’trotz isch er d’Stägen ab und dür e Hof uus gägen Allmedinge zue.
Öppe hundert Schritt hinder ihm här isch d’Frou Rosine cho, und wil’s doch scho i Aben yne gangen isch und de so dem Wald nah, het sech ds Lisette ungheiße mit der Visitelatärnen uf d’Strümpf gmacht und der Frou Ryhiner zündtet. Und wyteri hundert Schritt hinder där Latärnen isch e zwöiti gschlängget worde, dem Gutschner syni — «dem Herr twäge» het’s gheiße — und hinecht isch der Gwunder Herr gsi z’Märchlige.
Z’Allmedingen oben isch es Liechtli dür d’Straß uus gange, es anders dür d’Allee ycho und es dritts im Hof umenandere gfahre.
72 Under der Hustüre sy si zsämecho, der Herr Gabriel und d’Frou Therese. Si het es Cherzeliecht treit und mit der andere Hand dem Luftzug gwehrt, so daß di ganzi Heiteri uf ihres runde Gsicht gfallen isch. Är het keis Wort gseit, aber sy Inquisitoreblick fragt dütlech gnue: «Was heit Dir mit dem Madeleine gmacht?»
D’Antwort isch d’Frou Willading nid schuldig blibe. Vorne drann, zwüsche jedem Satz und am Schluß vo ihrer Red, wo derhärcho isch wie der Schmadribach, het’s gheiße: «I cha nüt derfür.»
Währeddäm dusse das Lüüchtguegefescht fürgfahre het und d’Schnäggen im Buchs und d’Fröschen im Weier sech gfragt hei, was me mit ne well, het der Herr Ryhiner sy fählbari Nachbarin bis i ihres Salon zrüggmanöveriert und i d’Zange gno, daß nere der chalt Schweiß uf der Nase gstanden isch. Schritt für Schritt sy d’Tagesereignis düregno worde. Derby isch du natürlech usecho, daß me der jung Wagner zum Ässe gha heigi, under eim Dach mit dem Madeleine, und d’Frou Therese het sech müesse la säge, si sygi e liechtsinnigi Pärson. Das het si frylech nid la gälte. «Han i nid sogar gschlafen uf ds Madeleines Schwelle? Es dunkt mi, meh chönni me vo mir nid verlange.»
«Me schlaft äbe nid i settige Momänte!»
«Afin, mon cher Gabriel, so geit’s halt, wenn men alti Froue gäge d’Husaren i ds Fäld schickt.»
«I gloube, Dir moquieret Ech no über mi, Therese. I bi frylech en alte Ma und mueß mer dä 73 Übermuet la gfalle; aber es git Eine, wo Rächeschaft vo Euch wird herrsche, und däm ertrünnet Dir nid!»
Der Frou Willading ihri Ougsbraue hei völlig Chatzebuggle gmacht. Wär er nere nid mit Himmel und Höll cho, so hätt si villicht nümme wyter gwüßt. Aber das het se du möge. Der Reschpäkt isch nere-n-undereinisch abhande cho, und es etwütscht nere: «Que voulez-vous? L’amour est en marche, et vous ne l’arrêterez pas, mon cher voisin!»
«Wie meinet Dir das?»
I däm Ougeblick ghört me vo der Straß här Galopp vo vielne Roß.
Statt z’antworte, stoßt d’Frou Willading ds Löufterli uuf. Emel es halbs Dotze Ryter trabe dür ds Dorf uus.
Im Husgang sy underdesse d’Frou Rosine und alli Dienschte zsämegloffen und hei mit vielne Worten usgmacht, es tragi offebar nüt ab, no länger z’sueche.
«Wie wär’s eigetlech», fragt d’Schloßherri, «wenn me bi Euch z’Märchligen o no chly würdi nacheluege? Ds Madeleine het mängisch gar eigeti Yfäll. Und wär weiß, es het na allem, wo hütt gangen isch, ds Bedürfnis gha, mit Euch cho z’rede? I gieng emel no ga luegen a Euem Platz.»
D’Frou Rosine meint: «Das wäri de no müglech. Es isch ja nid di erschti Suechi, wo me nam Madeleine het müessen astelle.»
«Ja ja», seit der Herr Ryhiner, «das wohl; aber hütt isch es äben öppis anders.»
74 Wie gärn hätt ihm d’Frou Willading gseit: Gäll, Gabriel, dys chlyne Zejeli seit dir, wär hütt ds Madeleine chönnti zu mene coup de tête tribe ha? — Aber si het’s verha und isch zfride gsi, wo si d’Märchliger vo hinde het z’gseh übercho. — Ungmüetlech isch es nere-n-einewäg blibe, und si het sech no einisch mit ihrem Cherzeliecht uf e Wäg gmacht dür alli Gäng und Stube.
Uf ihrem Heiwäg hei ds Herr Ryhiners mit Dienschten und Latärnen i Acher use müesse, für anere zwöite Husare-Patrouillen usz’wyche, wo der Wäg uuf isch cho z’spränge. Si hei afange däm Alarm nümme trouet und sech gfragt, ob öppe der Ufstand im Oberland usbroche sygi. Da pariert eine vo dene Husare sys Roß, und wil es nid gärn detachiert, zwirblet’s halb hindertsi i di fridlechi Märchliger Familien yne, so daß eis hie use, ds andere dert usen über d’Acherfuhre stürchlet. Es het dem Herr Gabriel gulte. E Sergeant isch es gsi, wo Uftrag gha het, dem Herr Ryhiner z’mälde, me sygi uf der Piste vo dene Herre, wo d’Mademoiselle entfüehrt heige. Er söll nume nid Chummer ha, si bringe se läbig oder tot wieder ume.
Wär öppis Dumms eso befole heig, fat der Herr Ryhiner afa ufbegähre. — Der Herr Lütenant Poussin, seit der Sergeant, er sygi mit der erschten escouade scho furt.
«Ventre saint gris! Je n’en veux rien!»
Aber er het lang chönne schmählen und verbiete. Di Husare sy dervogstobe.
75 D’Frou Rosine het gmeint, ihre Ma well no ersticken am Erger, und probiert ne z’betädige: «Tant pis! Me weiß emel de, wo-n-es isch.»
«I frage däm nüt dernah. Das wär ja der Tüüfel dür Beelzebueb ustribe. I wott nüt z’tüe ha mit dene Franzose. Me cha sech öppe dänke, wie’s gmeint isch, wenn me ne settigi Jagd inszeniert, ohni nume z’frage vorhär.»
So isch es gange bis ga Märchligen abe. Der Gutschner und ds Lisette, wo mit ihrer Latärne voruus trottet sy, hei nachhär gseit, so heige si de der Herr no nie ghöre tue.
Natürlech het me du o hie ds ganze Huus vo z’oberscht bis z’underscht dürsuecht und wyt umenand hinder jedes Gstrüpp zündtet. Und wo me’s ändlech het müessen ufgä, isch der Herr Ryhiner wie nes Hüüffli Eländ i sym fauteuil gsässe.
«Und usgrächnet mir etfüehrt men es avertrouts Chind! — Das Meitschi! Das Meitschi! — Was söll men o mache? Der lieb Gott weiß, was mer di Franzosen astelle. Ob’s nid no mit Mord und Totschlag ändiget! Und wenn si mer’s o gsund und unversehrt umebringe! Däm Poussin wott i nüt schuldig sy. — Wo sy si ächt? Wo sy si mit ihm?»
D’Frou Rosine-n-isch o da gsässe wie nen abgloffeni Sanduhr. Si het nümme möge sy vor Müedi. Gruusam gärn hätt si ihrem Ma gseit, es wärt doch villicht gschyder gsi, nahz’gä, chrümmer usecho als das, was me jitze z’risquiere heigi, wär’s 76 uf kei Fall. Aber si het gförchtet, der allergringscht Widerspruch chönnti de für dä Ma z’viel sy. So sy si beidi rat- und tatlos blybe sitze.
Uf eismal chlepft’s dunde, im Husgang, wie ne Flinteschutz. Am Gotts wille! Denen alte Lütli bsticht schier ds Härz. Was chunnt men ächt wieder Schröcklechs cho säge? Si träppelen use. D’Frou Rosine streckt, so guet si ma, d’Öllampen i d’Höchi. Und was chunnt da us der Fyschteri vüre? — Ihri verloreni Pflegtochter. A der Hustüre steit e Ma mit nere Visitelatärne.
«Eh Gott Lob und Dank!» säge di beiden Alte. Das isch ganz vo Härze cho; aber nid minder ufrichtig isch der ergerlech Ton gsi, wo i der Frag glägen isch: «Wo um ds Himmels wille bisch du jitze gsi?»
«Z’Allmedinge», antwortet ds Madeleine mit aller Seelerueh, «i bi nid vom Huus gwiche.» Und es steit da, so frank und schlicht, und sy offene Blick lyt ihm so guet, wie ds schwarze Röckli.
«Du hesch di versteckt», seit der Herr Gabriel, «und wenn’s jitz dummi Gschichte git, so isch niemer anders d’Schuld als du.»
«Was sött’s gä?»
«He, me suecht di, landuuf, landab. Ds Militär isch usgrückt. Üsi Franzose, ’s isch mer öppen ergerlech gnue.»
Ds Madeleine schwygt. Bi mene Haar wär ihns es Lachen acho; aber es isch ihm doch nid drum gsi.
77 «Es isch doch kurios», seit es ändlech. «Dä Mittag, wo-n-i druuf blanget ha, isch es schynt’s niemerem z’Sinn cho, mi z’sueche. Und jitz, wo’s Euch und mir und aller Wält glych sy cha, wo-n-i syg und öb i überhoupt am Läbe sygi oder nid, jitz schickt me Husaren uf d’Suechi.»
«Ah, mys Liebe», antwortet der Herr Gabriel, «das isch nid der Ton, wo sech für di schickt vis-à-vis vo üs. Hei mir di öppe nid uf de Hände treit?»
Wieder hei si alli drü ne Zytlang gschwige. Ds Madeleine het a sym Naselümpli dräjt und zupft und nüt meh vürebracht. Ändlech seit’s halb erstickt: «Mys Läbe verstört heit Der mer!» Dermit geit’s zur Tür und wott use.
«Madeleine!»
D’Frou Rosine wott’s am Arm fasse; aber es macht sech los, luegt mit erbosten Ouge bald uf si, bald uf e Herr Ryhiner, und seit:
«Adieu.»
«Wo wottsch hi?»
«Wo mi weder Roß no Ryter mögen erjage.» Dermit isch es dussen und rönnt gäge d’Hustüre.
«Daß mer niemer d’Hustüren uftuet!» Dem Herr Gabriel sy Stimm het nume so donneret. Kei Möntsch hätt ihm’s zuetrouet, daß er no so chönnti. Und ds Madeleine hätti o nid dänkt, daß er no ne settigi Chraft i de Hände heigi, wo-n-er’s wieder i d’Stube gfüehrt het.
Halb verängschtiget, halb hässig luegt’s nen a. «Löjt mi doch, i wott ga Allmedinge. D’Tante 78 Therese wartet uf mi. I han ere’s versproche, daß i grad umechömi.»
«Nei, du geisch nümme ga Allmedinge. Du blybsch jitz hie, und morn geisch de, wo me di hifüehrt.»
«Was weit Der mit mer? I bi doch versproche!»
«So?» seit der Herr Gabriel. «Wär het di dem Herr Wagner versproche?»
Wie vor e Chopf gschlagen isch ds Madeleine dagstande. Me het nüt meh an ihm gseh als di wyt ufgsperrten Ouge. Und äs sälber het o nüt meh um sech ume gseh als dä groß Ma da vor ihm.
Es het chuum gwüßt, troumet’s es numen oder gscheht’s würklech, wo me’s i sy Stuben und i ds Bett bracht het. Froue sy um ihns ume gsi und hei bettet und um ihns gfägnäschtet, es het nume nid gluegt, wär’s isch und was si mache.
Bald druuf chunnt d’Frou Rosine wieder übere zu ihrem Ma. Er het der Lampe der Rügge gchehrt und i ds Kaminfüür gstuunet. Oder isch er öppen ygnuckt? — O nei! — Fascht so groß het er d’Ougen offe wie vori ds Madeleine.
D’Frou Rosine sitzt a Tisch und luegt ihrne Finger zue, wo lisme wie uf der Stör. So sy si emel e Viertelstund binenand gsässe, und me het nüt ghört als d’Hueschtestöß vom Wätterluft im Kamin.
Ändlech cha si nümme. «I weiß halt doch nid, Gabriel», seit si.
«Was?»
79 «Ach, mit däm Verwehre! Wenn’s am Änd doch de sys Glück wäri?»
«Glück? — Wär cha das wüsse! I nüünenüünzig vo hundert Fälle suecht der Möntsch sys Glück am lätzen Ort. So nes Chind gseht doch nid heiter. Es isch e Ruusch. Es wird is einisch no uf de Chneue danke, wenn mer’s hinderha hei, bis dä Ruusch verflogen isch. — Ds Läben isch de läng nam Erwache.»
«Me sötti fascht meine, Gabriel, du redisch us eigeter Erfahrung.»
«Ah, s’il-te-plaît!» Der Herr Ryhiner steit uuf und chehrt sech gäge sy Frou: «Hei mir’s öppe gha z’bereue, daß mir üsnen Eltere gfolget hei?»
«Ah! Het me dir villicht es anders mariage verbotte?»
«Das isch nid nötig gsi, i ha nüt Uvernünftigs begährt. Und d’Zyte sy besser gsi.»
«Aber stell der jitz vor, üses mariage wäri nid nam Sinn gsi vo mynen Eltere! Meinsch du, i hätt mi so ring dry gschickt?»
«Das isch touchant, sehr touchant.»
«Und i bi sicher, myni Eltere hätte mit sech la rede.»
«Das isch äben öppis anders. Elteren und Chinder chönne mitenandere rede. Da het niemer wyters dryz’rede. Aber e tuteur isch der Verwandtschaft und der Obrigkeit Rächeschaft schuldig. Zwöi Jahr no, und ds Madeleine steit uf eigete Füeße. Entweder macht’s es mariage, wo-n-i vor mym Gwüsse cha verantworte, oder es mueß halt 80 di zwöi Jahr warte, und de chan es mynetwäge sy Chopf düresetzen und ds Glück sueche, wo-n-es meint, daß es z’finde sygi. Es isch gar nüt so Grüüslechs, was i verlange. Zwöi Jahr Überlegung isch nid z’viel für ne Sach, wo für ds Läbe söll duure. Si söllen um nüt z’churz cho. Les délices de l’amour gwinne numen uf der Geduldsprob.»
D’Frou Therese het i Gedanke vor der Logik vo ihrem Ma ne tiefi révérence gmacht und isch ohni Widerspruch i ihri Stube gange. Der Herr Gabriel hingäge het syni Reflexione no drümal lätz und drümal rächt düregmuschteret, bis ds Kaminfüür ganz ergangen isch. No währeddäm er i ds Bett schlüüft, seit er: «Und wenn alls lat la gah under där neue Hudelornig, i gibe nid nah, grad jitz am allerwenigschte. Si sölle merke, daß es no Lüt git, wo nes Gwüsse hei.» Dermit het er ds Hüetli uf d’Cherze ta und sech gstreckt.
Ungfähr um di glychi Zyt isch ds Madeleine us sym urüejige Schlaf erwachet. Zerscht het’s nid rächt gwüßt, wo-n-es isch. Aber nah-ti-nah isch der Jammer wieder us allnen Egge vürecho, und wil es so ganz im Fyschtere glägen isch, het es sech du ungstört alles chönnen überlegen und hindertsi und vüretsi usdänke. Natürlech het es drann umegstudiert, was der Unggle Gabriel ds morndrisch mit ihm chönnti vorha, und ob däm het es sech i Trotz und Töubi ynegwärchet. Es isch ihm vorcho, es sygi doch eigetlech i däm Märchlige nid z’grächtem daheim. Use möcht’s und furt, ganz glych wohi, nume mit dem Xandi. Aber äbe, da isch o öppis 81 nid ganz eso gsi, wie’s es gärn gha hätti. — Warum het dä kei Blick meh gha für ihns, wo si mit der Gutsche z’Allmedinge vorby heigfahre sy? — Es het sech dür d’Allee abe gschliche gha und uf der Gartemuure gäge ds Dorf passet und sech vorgno gha, kei Lut gäb es vo sech, wenn si hielten und der Xandi ’s grad mit i d’Gutsche nähm. Aber nid umegluegt hei si, di beide Herre. Vorby gchätzeret sy si, was d’Roß hei möge loufe. Und dernah isch es wieder i d’Bibliothegg gschliche, uf das Ruehbett under der Uhr, i di stoubige Chüssi ga byßen und ga hüüle, bis undereinisch d’Tante Therese mit dem Cherzestock dagstanden isch und ’s usgmuschteret und gseit het, me müessi dene z’Märchligen enanderena Bscheid mache, daß es ume vürecho sygi.
Es well sälber gah, het’s gseit, und isch Sinns gsi, es well der Herr Gabriel ga z’Red stelle. — Und jitz! O Jere Jere!
Hie isch kei Pendüle gsi, und ds Madeleine het nid gwüßt, öb’s no Aben oder scho Morgen isch, da dunkt’s ihns, es ghöri ne Gutsche rumple. — Ja ja, es chunnt öppis cho z’trabe — i Hof — gäge ds Huus. Hert under sym Fänschter fahre si düre. Ds Härz hämmeret ihm nume so. Was git jitz das? D’Gutsche steit still. Roß scharren im Grien.
Pang, pang, pang! He nu! Däm seit men o no chlopfe. D’Schybe chlefele ja i de Rahme. Ds Madeleine düüßelet a ds Fänschter und luegt use. Es isch e großi Gutsche da und Roß o no derhinder 82 und Manne drum ume. Eine steit oben am Stägli vor der Hustüre. He he, däm pressiert’s. Er polderet scho wieder.
Ändlech geit d’Türen uuf. E Liechtschyn fahrt i Hof use. Aha! Husare sy’s. Aber di Gutsche?
Es wird gredt und ufbegährt. Me gseht nid, wär under der Hustüre Bscheid git. Si ryße d’Portieren uuf am Wage. Es wird i d’Gutschen yne befole. Und jitz chunnt öpper use, e Herr und e Frou. Si sy ygmummelet. Unmüglech z’gseh, wär es isch. D’Husare stoße se zur Hustür yne. D’Türe fallt i ds Schloß. Fyschter isch es wieder. D’Gutsche rollet dervo, gäge d’Schüüre hindere.
Es isch chalt. Ds Madeleine schlüüft i d’Chleider und nimmt no ds Bett-Tapis über d’Achsle. Hübscheli hübscheli tuet’s d’Türen uuf. Im Stägehuus flackeret Liecht. Oben a der Stäge, im Schlafrock und mit der Nachtchappe, steit, e Cherzestock i der Hand, der Unggle, und i der Fyschteri vom Gang gseht me di wyßi ruche um ds Gsicht vo der Tante Rosine. Vo unden use wird schuderhaft wältsch parliert.
Da syge si jitz, heißt’s, di Dürebrönnte. — Wär isch dürebrönnt? — Si heige grad alles bracht mitsamt Gutschen und Gutschner.
«O nom du ciel...» fat der Herr Gabriel a, «qu’est-ce que vous avez faît? Où est le lieutenant Poussin?...»
Aber me redt ihm dry, vor em bschlossene Bärntor z’Thun erscht heig me se-n-erwütscht. — Wenn es nume wüßti, wän! Dem Madeleine fat öppis 83 afa dämmere. Es düüßelet no chly neecher a ds Stägehuus und spitzt d’Ohre no besser. — Di Lüt heigen ufbegährt und dröjt; aber es heig ne nüt abtreit, und da syge si jitz halt.
Der Herr Gabriel isch fuchswild und wätteret i Gang abe, di Lüt gangen ihn nüt a, me söll se-n-enanderena usela. Es heigi doch o kei Gattig, eim da so z’mitts i der Nacht mit wildfrömde Möntschen i ds Huus z’falle.
«Ja, excüsez, Herr Heimlecher», räägget jitz vom Gang ufen e Stimm guet bärndütsch, «so lan i de nid mit mer fuehrwärche! Dir heit mi schynt’s bim Chriegskommissär denunziert, und jitz wettet Der hurti nümme der Name ha!»
«Dumms Züüg! I weiß gar nid, wär Dir syd. I denunzieren überhoupt niemer. Settigs han i nid im Bruuch.»
«Ja ja. Dir syd e chummleche, Dir. Aber wartet nume! Euch will i de dra dänke, eim däwäg i d’Schmier z’bringe.»
«Was Schmier? Ganget, wo Der härcho syd!»
«Gah! Gah! Dir heit guet pfyffe. Dir heit mi dene Franzosen usgliferet. Was söll i jitz? Ruiniert heit Der mi.»
Zwüschenyne ghört me ne Frouestimm jammere. Und di Husare, wo jitz o afange gnue hei, fa afa ufbegähre, für nüt welle si das Gspräng nid gha ha, der Herr Ryhiner söll mache, daß es rücki, si heige Durscht, und wenn er ne nid bald chömm cho ufstelle, so tüeje si-n-ihm de der Chäller uf ihri Manier erläse.
84 Was wott er da no? Er geit sech ga alege. D’Frou Rosine jammeret. Dunde wird wyter ufbegährt. Und sogar ds Madeleine trouet der Gschicht nümme. Wenn de di Husare no hinder en Yvorne chöme, so chönnt’s förchterlechi Dummheite gä, me sött se so gschwind wie müglech i ds Bett schicke. Es isch i nere ganz kuriose Gmüetsverfassung. Zerscht het es schier eso öppis wie Schadefreud gspürt, ob der Suppe, wo sech der Unggle Gabriel ybrochet het; aber jitz macht’s ihm Gattig, di Sach well en uheimeligi Tournüre näh. Und grad so öppis het’s albe bruucht, für d’Haselmuus ume z’wecke. Jitz gilt’s! Si düüßelet i ihri Stube zrügg, macht Liecht, leit sech a, und zwar i der Ornig, so daß si ihrer Sach het chönne sicher sy. Und du wieder vüre zur Stäge. Potz Chrieg! Der Lärme het nid abgno, da unde. Was die enanderen alles für Komplimänt gmacht hei! Nid liecht es anders hätti sech d’Stägen ab trouet.
Der Herr Gabriel steit i sym bluemete Schlafrock z’mitts im Vestibülen und streckt der Cherzestock i d’Höchi, für z’luege, wär eigetlech alles da sygi. Uf der Commode linggs hocket e Husar, uf mene Trog rächts e zwöite. Im Fonds, grad vor em Herr Ryhiner, steit der Sergeant, zum Chläpfe fräch. Näben ihm wäffelet e junge vertschuderete Herrefizer, und uf mene Stuehl a der Wand jammeret en elteri Dame: «Herrjere, Herrjere, Miggeli! Muesch du jitz wäger no i Chrieg! Hätte mir is nume nid z’Münsige versuumt, so hätte 85 mer z’Thun no yne möge! I ha’s no dänkt, mer hätte di anderi Gutsche nid sölle la vorfahre.»
Der Emil Gafertschinger isch nämlech usegloset gsi für i di Helvetischi Legion, wo me zwangswys het müesse komplettiere, für de Franzose ga z’hälfe. Aber das het’s däm Härzchäfer nid chönne, und drum isch er nächti mit der Mama dürebrönnt. I di innere Kantön hei si welle. Und d’Husare hei se-n-erjagt, i der Meinung, si heige d’Jumpfer Herbort und ihre ravisseur. Daß d’Gutsche vom Ortbüehl bloß öppe tuused Schritt vor ne här gfahren und am Heimbärg abgschwänkt isch, hei si nid gmerkt.
Ds Madeleine het i der Fyschteri vo der Stäge glost bis zum Ougeblick, wo der Sergeant juscht wieder afat useheusche. Da wirft es ds Consoletischli um, wo unden a der Stäge steit, und wo si ob em Tschäder e Momänt schwyge, gümperlet d’Haselmuus z’mitts i dä Märit yne, grad vor e Herr Gabriel zueche, rupft der Sergeant a der Züpfe, wo-n-ihm näbem Schnouz über ds Gsicht abehanget, und seit: «Vous vous êtes trompé, mon ami! C’est moi que vous avez cherchée.» Und zum Etsetze vom Herr Gabriel tätschlet si-n-ihm no di borschtigi Backe.
Der Husar het zwar afa flueche, und der Herr Gabriel het scho di strängi Saite gspannet; aber ds Madeleine het gar niemer la zu Wort cho. Uf e Husar het’s ygredt, er söll enanderena di Lüt la loufe. Me söll nen ihri Gutsche gä und se-n-ihrem Schicksal überla. Und dem Herr Gabriel het’s befole 86 — ja befole — dene Husaren es paar Fläschen under en Arm z’stecken und se-n-i ds Kantonnemänt z’schicke.
Das isch natürlech alles viel z’gschwind gange, als daß men a d’Müglechkeit vo mene settige Vorschlag hätti chönne gloube. Di erschte, wo derby ihre Vorteil erlickt hei, sy, wie geng, d’Franzose gsi. Was het dä Sergeant vo der Helvetische Legion und vo Zwangsrekrutierung gwüßt? Sobald si ihri Fläsche gha hei, sy d’Husaren uf ds Strou und hei der Miggeli Gafertschinger und sys Mamali dem Herr Ryhiner überla. Und dä het se du us Chrischtepflicht über Nacht bhalte.
IV.
Ds Gafertschingers hei z’Bärn, obehär Möhren a der vordere Gaß, e Tuechlade gha. Für i dä Lade het me dür e Husgang yne müesse, vowägen uf d’Loube hei nume zwöi breiti Fänschter gä. Di schwäre, mit Yseband bschlagne Felläde sy obsig ufgangen und über Tag mit verschnörgglete Hääggen a der Loubedili ufghänkt worde. A schöne Summertage wie hütt het me d’Ladefänschter sperrangel offe gha, und de isch de albe so ne warme Dunscht usecho, prezys wie der Huuch us nere Chrämergurgle, so daß d’Lüt im Ordinäri bim Vorbygah d’Nase gäge d’Gaß usegchehrt hei. Aber hütt isch es ds Cunträri gsi. D’Nase hei den Ouge z’lieb müesse darha, wie’s ds Mannevolk eso het. Es sy überhoupt meh Herre d’Louben uuf und ab gangen als sünsch und hei sech für Syden und Indienne-n-interessiert. Am Ladetisch isch nämlech d’Frou de Chateauvieux gsässen und het sech vo der Mama Gafertschinger la Stoffe zeige. I allne Farben isch es um di stotzigi Damen ume verspreitet gläge. Afange wohl alt, meinet dir villicht, syg si gsi? Äbe nid, grad im gfährlechen Alter, im glahrigschte Martissummer und — Witfrou. Si isch no lang nid dezidiert gsi, was si a Gstalt und Jupon well, so isch e höche Schatten im offene Fänschter gstande — der Herr Gabriel Ryhiner. Er het sech mit syne länge bleiche Finger 88 uf d’Simse gstemmt und mit syr Fründin abändlet, wie wenn hie sünscht niemer öppis z’säge hätti. Und si het’s prezys glych gmacht. Us ihrem Näscht vo farbige Wübber use het di läbesluschtigi Ägerschten afa Bscheid tue und ’s nid emal gmerkt, daß d’Frou Gafertschinger mit hässige Rümpf um d’Muleggen i d’Hinderstube verschwunden isch, wo ihre Ma wie ne chinesische Götz uf em Tisch obe grupet und a mene Helvetische Senatorefrack schnurpfet. Er het ds Muul no gar nid gfunde gha und nume mit syne graugrüene Märmlen über d’Brülle wäg gfragt: «Was git’s?»
Die zwöi hei sech nid minder guet verstanden als d’Arischtokraten im Lade vorne. «He was ächt!» het d’Mama Gafertschinger grad g’antwortet, «chumm nume cho luege! Der halb Lade han i abegschrisse, und wie meh daß me ’re zeigt, wie wunderlecher tuet si. Scho ne gschlagni Gloggestund hocket si da und weiß no geng nid, was si wott. Und jitz lyt no der alt Ryhiner über d’Simsen yne wie ne Chilter uf der Schyterbyge. Jitz mira, i gange nümme vüre, bis daß si usdampet hei. I cha dä nümme gseh, sider daß er is der Bueb verrate het.»
«Ja dä isch es? Der Märchliger?»
«He ja, wele süsch?»
Da leit der Papali der Senatsfrack näbedsi und nimmt der Ellstäcken i d’Hand wie albe, wenn er amene Lehrbueb ufgmässe het. Aber d’Bei sy blibe, me hätti chönne meine, er sitzi im Pütschierwachs. Und wie-n-er jitz da so i ds Lääre luegt, e 89 Nähtlig im breite Muul, ds lybhaftig Äbebild vo mene Wels us em Murtesee!
Undereinisch chunnt Glanz i di Ouge. — En Idee — e Geischtesblitz! Da isch ja der Gsell. Dä hätti no Freud a mene Streich.
«Jakob!»
Es hätti’s nid emal gmanglet, ihm der Name z’gä. Er het d’Ohre scho lang gspitzt und luegt uuf.
«Jakob!»
«Meischter?»
Aber no einisch blybt’s still. Nid daß der Papa Gafertschinger sech anders bsunne hätti; aber so öppis wott gchüschtet sy, gäb daß me’s allne chances und malchances ussetzt, so ne Geniestreich, wo ne ganze Bitz Schwyzergschicht drinne läbt, di ganzi Rachsucht vo mene verschleikt-revolutionäre Schnyderhirni und di volli Burgerluscht a menen Attentat uf eine vo den allerverhocketsten alt-Ratsherre! I syr ganze wytab glägene Jugedzyt het er a keim Süeßholzstängel ärschtiger gsugget als a der Vorstellung vo däm, was jitz het sölle gscheh.
«Jakob! E ganzi Bchleidig überchunnsch, wenn d’mer das guet machsch!»
«Was?» Der Gsell isch scho ab em Tisch und schnuflet mit de Zeche na syne Schlarpe.
«La nume d’Pantoffle hie», fahrt der Meischter furt, «lue, dert im Egge steit der Stäcke zum Löse vo de Felladehäägge. Wenns dir gratet, use-z’düüßele, der Haaggen usez’schla und däm verflixte 90 Patrizier der Laden uf ds Chrüz la z’plötsche, so — wie gseit... Aber pressier und mach hübbeli. Und flieh de nid hie yne!»
Me het dem Gsell nid bruuche Bei z’mache. Er het d’Größi vo der Idee begriffe, und es het müesse gscheh, glych, wän’s breichi, wil e settigi Tat es Unrächt isch, solang si no nid verrichtet isch. Ganz hindenum isch der Jakob düüßelet, barfueß, bis a d’Metzgergaß und du dür e Husgang vom Nachbarhuus wieder vüre, bis i d’Chramgaßloube. Vor luter schlächtem Gwüsse het er schier nid a de Glögglizüg vorby dörfe. Zerscht het er nume der Chopf usegstreckt, für z’luege, öb der Herr Ryhiner no da sygi. Ds Härz het ihm ghämmeret prezys wie dem Ehepaar Gafertschinger, wo chneulige chehrium dür ds Schlüsselloch vo der Boutiquetüren i Lade vüre güggelet. Richtig, i der Loube sy nume di weniger edle Teile vom Herr Gabriel sichtbar gsi — und drüber, a der Dili, der zäntnerig Fellade! Der Jakob het aber no einisch müesse z’grächtem Aten yzieh. ’s isch ihm schier gsi, er müeß bätte, und er geit e Schritt hindertsi i Husgang. Ändlech schlycht er wieder vüre, dasmal ganz i d’Louben usen und steit da uf syne schlotterige Bei, wo nid viel dicker gsi sy als der Stäcke, wo-n-er dermit sy Heldetat söll verrichte. Anstatt der Haaggen i ds Oug z’fasse, wo-n-er sött löse, betrachtet er der ci-devant amtlech Teil vom Herr Gabriel. Zwe silberigi Chnöpf hei druffen i d’Stadt use gluegt. «Me het geng gseit, di gnädige Herre heige hingever o Ouge», chunnt 91 dem Jakob z’Sinn, und er trouet sech gar nid rächt zueche. Und doch het er ds Wasser i de Mulegge gha wäge der versprochene Bchleidig.
Undereinisch het der Herr Ryhiner uuf und chehrt sech i syr ganze Größi gäge Jakob. Dä schlycht wie ne prüglete Hund mit sym Stangli hinder e Loubepfyler, und wo-n-er wieder wott güggele, spaziert juscht der Herr alt-Heimlicher mit der schöne Dame an ihm vorby d’Louben uuf.
Jitz het’s ekei Sinn meh gha, der Umwäg dür ds Näbedhuus z’mache. Der Jakob geit alli Gredi dür e Lade hindere, und das nid im beschte Luun.
«Ai ai ai! Der Donner, der Donner! Lue doch o!» het der Meischter gweielet, wo-n-er d’Boutiquetür ufstoßt.
«Excüsez, Meischter! Es isch mer halt nid ertroumet, daß Dir mit dem Gring hinger der Falle syd.»
Der Papa Gafertschinger isch wieder uf sy Tisch gschnaagget, und währed er hässig a sym helvetische Frack wyter schnurpfet und ds Mamali im lääre Lade vorne dänneruumt, wachst ihm ob em rächten Oug es großes Horn. D’Frou het ihm du nes chalts Glas druuf drückt, daß es nid z’höch wärdi; aber är het gseit: «Gib mer’s lieber der ander Wäg und tue chly Chirsewasser dry.»
«Ja nu», tröschtet si, «alle Reschpäkt vor dym Muet, Papali, aber es wird nid ha sölle sy, und villicht isch es no besser, es syg der nid grate. Wie liecht, wie liecht hätte mer e guete Chund oder zwee verlore!»
92 «Du hesch rächt. Und der Miggeli hätte mer mit däm glych nid ume.»
Wo im Lade vornen alles wieder a sym Ort isch gsi, het sech d’Frou Gafertschinger a ds offene Fänschter gsetzt, e Handarbeit vüregno, aber meh uf d’Gaß use gluegt als uf ihri Stiche. Es isch nid lang gange, so ghört me ne Gutsche d’Gaß abcho. D’Frou Gafertschinger hätti wäge däm’twäge no lang chönne wytersoume, ohni öppis z’verpasse, vowäge ds sältmal het me ne Wage z’Bärn scho vo wytem ghöre tschädere. Di ganzi Stadt isch no mit runde Chöpflige bschosse gsi, und me het o no öppis gha für ds Gutschefahre. Und trotzdäm isch der Frou Tuechherri alles z’gleitig gange. Het es se nume dunkt oder sy würklech der Herr Ryhiner und d’Frou Marschälli i däm Wage gsässe? Si het gwüß grad i d’Louben use müesse ga luege. Ja, wäge dessi! Di ganzi Chramgaß ab isch prezys wie no hütt under jedem Loubebogen es Wybervölchli gstanden und het der Gutsche nachegluegt, wo halt ihre Wäg derdürab tschäderet isch und vo hinden uf e Tupf glych usgseh het wie öppen alli Gutsche. — Aber äbe, so ne Gutsche! Was da nid alles drin chönnti sy und chönnti vor sech gah! Bsunders die, wo no nie sälber drinne gsässe sy, was stelle sech die nid vor! E Wält het drinne Platz oder emel zum Allermindischten es Schicksal. Het me nid vo Lüte gwüßt z’brichte, wo so i nere Calèche z’mitts am Wybermärit i dises Läben yne sy useghotteret worde, anderi i d’Ewigkeit übere gschüttlet! Und zwüsche dene beidne Schwirrli 93 lyt mängs uf em Läbeswäg, was i nere Gutsche gscheh chönnti, der Miggeli Gafertschinger het’s ja erscht no erfahre.
I der Märchliger-Gutschen isch hütt niemer uf d’Wält cho und niemer gstorbe; aber es Schicksal isch versiglet worde. Uf der Fahrt dür e Hüenliwald isch es bereits usgmachti Sach gsi, daß me ds Madeleine ga Grächwyl use schicki, und zwar hütt no. Es wär ja no mängs Ort gsi uf em Land ume, wo me’s mit offenen Armen ufgno hätti. Hindelbank, Jegistorf, Landshuet — was weit der meh? Aber alles das isch am Paß gläge. Und jitz het’s gheiße: absyts mit där Tochter!
Dem Xandi Wagner, ja, däm het me ja jitz gseit, was er z’hoffe heigi. Aber chuum isch er us em Bannbezirk use gsi, so isch du en anderen uftouchet, der Mündi Wagner, der Maler. Als épouseur isch er nid gsi z’schüüche; aber gäb wie me bhertet het, er heigi mit disem nüt z’tüe, isch er halt äbe doch e Wagner gsi. «Und de versprichen i mer o nüt Guets vo sym Yfluß», het der Herr Gabriel gseit. «I ha nüt uf denen Anakreontiker.»
D’Frou Maréchale het zwar das Wort bis jitz nie ghört gha, aber einewäg versicheret: «Ah, je comprends, i ha das Ougeverdräjen o nid gärn.»
Und der Herr Gabriel het liebeswürdig drüber wäg ghulfe: «Gäge ds Malen und Zeichne hätt i nüt. Es wär mir sogar rächt, wenn ds Madeleine settigi passe-temps würdi lehre, ’s het scho rächt gueti Progrässe gmacht; aber was derby gredt wird, ma foi...»
94 «Dir heit rächt, Gabriel, c’est un monde bien léger. Di Chünschtler hei gar viel uf em Blutte.»
«Das villicht o; i gloube zwar, der Mündi syg vo da nache nid gfährlech, er isch meh uf de Vedute; aber was i halt a dene Lüte nid cha lyde, das isch di liederlechi Adaption a jedi Läbeslag. Dünklet se, i was Der weit, geng sy si obenuff. Alles isch ne rächt. I jeder Gülle gseh si der Abglanz vom Stärnehimmel.»
«Eigetlech», seit d’Frou de Chateauvieux, und derzue leit si ihri fyni chueli Hand uf di abgmagereti vom Herr Ryhiner, «isch das nid so ungschickt.»
«Aber es ghört sech nid für üser Gattig Lüt.»
Der Herr Gabriel het sech ganz hindere gla i sy Egge, ds Chini tief i ds jabot bettet und trüebsälig vor sech ane gluegt. Wenn dä Luun über ne cho isch, isch er de albe nümmen amüsant gsi. Aber d’Frou Maréchale het das gkennt und isch der Verdacht nie ganz los worde, er machi’s i ihrer Neechi nume, wil er gärn möchti tröschtet sy, ohni sech sälber öppis müesse z’vergä. Und wenn me ganz scharf gluegt het — nid nume so im Profyl — so het i dene Ratsherrenougen öppis o no chly chly hinder em Schüüchläder düregüggelet.
Afin. Wo me z’Märchligen usgstigen isch, het me nüt anders gmeint, als der Herr Ryhiner syg alleini cho und nid rächt begriffe, warum er am Schlag blybt und i d’Gutschen yne luegt. D’Frou Rosine macht sech zuechen und gseht grad no, wie ne Damehand nes chlyses Spiegeli im Ridicüle 95 versorget. Und ds Madeleine, di Chrott, het im einte Mulegge vom Ungglen es Hüüchli Puder welle gseh ha, wo-n-er doch sünsch nie nüt Settigs bruucht het. So Töchtere bilde sech bekanntlech no gärn öppis eso y.
Vo Grächwyl isch scho mängisch d’Red gsi; aber wo’s du gheiße het, no dä Namittag söll d’Jumpfer Madeleine mit der Tante Cecile derthi reise, het’s du nes Duureli gä. Me heigi ne luschtigi Malerei vom Aarebord underhänds, und morn chömi de der Herr Wagner se cho hälfe fertig mache.
Das sygi grad glych, het der Herr Gabriel gseit. Es fählti sech no, daß me wäge settige Divertissement e Reisglägeheit würdi verpasse.
Aber me heigi no Strümpf i der Wösch und...
«Grad glych! Settigs cha me nacheschicke.»
Also punktum. Um di Vieri umen isch wieder agspannet worde. Me hätti schier chönne meine, es sygi am heiterhälle Tag unghüürig. I allnen Egge, hinder jeder Wand het es Muul gchlefelet und ufbegährt, wil me d’Jumpfer Madeleine furtschicki und niemer dörf wüsse wohi. Am wüeschtischte het’s im Stall grüblet. «Wenn ihm nume di beide Roß verreckte!» het der Gutschner brummlet, «e settigen Uverstang: zwöimal ds Tags z’fahre, u de no sövel wyt!» Me het ihm ds Muul ghörig verbunde gha, dem Gutschner. Aber grad z’trotz het er du i der Gschirrchammeren a d’Wand gchritzet: «Den 12. Augscht Matleni uf Grächwyl brungen.»
96 «E nu», het der Herr Gabriel dem Madeleine zum Abschid gseit: «Vergiß jitz, was hinder dir lyt!» Es het nüt g’antwortet, aber im Stägenabgah dänkt, grad so guet chönnti me befäle: «läb!» oder «wachs!»
Nid am wenigschte het sech der Herr Poussin um di Abreis interessiert. Grad vor den Ohre vom Herr Ryhiner het er der Gutschner gfragt, wohin es gang.
«Uf Hühottige», het er zum Bscheid übercho.
Dadruuf hi sy si abgfahre.
«Allons!» isch ds erschte Wort vo der Frou Maréchale zu ihrer Gfangene gsi, wil ds Madeleine vom Hoftor uus dem Herr Poussin und allne Husare no zuegwunke het. «E wohlerzogeni Tochter verschänkt ihri Attentione nid uf all Syten use!»
«Es isch mir doch glych, wär di Brosmen ufpickt», seit ds Madeleine, und derzue zieht es d’Muleggen abe, daß es e tiefe Falz näbe sym luschtige Näsi düre git.
Wart nume, dänkt di wälterfahreni Frou, dir will i de das Brösmeli-Streue scho abgwöhne. — «Vergiß doch emel de nid, daß es Franzose sy!» seit si mit strängem Blick.
«D’Franzose sy o Lüt.»
«Aber wettigi!»
Uf das aben isch du lang nüt meh gredt worden i der Gutsche.
Es wär sech übrigens derwärt gsi, so ga z’tue im Stall! Ds Herr Ryhiners Gutschner het ja nume bis i d’Stadt müesse mit dene zwo Dame, a 97 d’Züghuusgaß. Dert het ne der Herr Gatschet vo Grächwyl mit sym char-à-banc gwartet. Es isch e chly spitz gange mit dem Platz. Eigetlech isch es numen e Zwöiplätzer gsi ohni Bock. Da mueß dä, wo füehrt, drin inne sitzen und sytlige gutschiere. Der Herr Gatschet isch en artige Herr gsi, aber eine vo dene, wo geng möchte mageren und das gar nid zwägbringe, gäb wie si nüt über nes guets Ordinäri usen ässe. D’Frou Maréchale hätti vo Rächts wägen i d’Mitti ghört, aber si het scho sünsch warm gnue gha, und so het du halt ds Madeleine zwüschenyne müesse.
«My Wagen isch geng gäge di besseri Syten offe», het der Herr Gatschet afa gspasse, für sech e chly i ne bessere Luun z’bringe — er het nämlech hütt müesse cho Contribution zale — «aber es chunnt vermuetlech uf ds Glychen use. D’Wält gseht gägewärtig uf beidne Syte glych nätt uus.»
Si sy dür ds Aarbärgertor use größlet und a der Schützematt vorby gfahre. Dert het e Franzos Rekrute für di Helvetischi Legion trüllet. Öppen es Ris deren arme Güggere hei si binenandere gha, wo dem Vatterland z’lieb hei müesse vor de frömde Gwalthaber ga ds Mandli mache. Si hei o dernah drygluegt, geng eine chly dümmer als der ander. Aber jitz, wo der Grächwyler char-à-banc ganz langsam vorbygschnaagget isch, het’s ein dunkt, es flügi e Sunneblick über di Zylete vo Gsichter. Me het grad gseh, daß keine meh uf en Instrukter lost, gäb wie dä brüelet und ufbegährt. Grittligen isch er da gstande, und der Luft het ihm 98 d’Schwalbeschwänz zwüsche de Chneu vüregwäjt. D’Füüscht — i der einten e Rytpöitsche — het er i d’Hüft gstemmt und sech voryne gchrümmt, daß ihm der Zopf glatt über e Buggel und z’beidne Syten e Schübel längi Haar wie d’Mähne vo mene Chachelibigger über d’Backen ab ghanget isch. Das Gfotz isch alles us mene grüüsleche Näbelspalter abe cho, wo-n-er z’tromsig uf em Chopf treit het, es Luege zum Förchte.
«Herrjere, lueget dert, z’mitts drinne steit der Miggeli Gafertschinger», seit ds Madeleine, «däm isch es nid wohl i syr Hut!»
«Potz tuusig!» meint d’Frou de Chateauvieux, «bi den Öschtrycher wird’s bald heiße: usryßen und flieh, wenn der Massena mit settigne Grenadier chunnt.»
Der Herr Gatschet het nüt gseit, aber er het ghalte mit dem Wagen und i äneren Egge vo der Schützematt übere gluegt, mit Stächvogelblicken und doch mit mene Lachen um d’Mulegge. Das isch dene Damen ufgfalle, und si hei sech gfragt, was er ächt gseji. Und jitz träffe sech ihri Blicke, und si hei o nes Lachen under der Hut. Aber es seit niemer nüt. Dert änen, e Steiwurf hinder der Front, gangglet der jung Grächwyler i der helvetischen Offiziersuniform mit mene Wybervölkli, wo vermuetlech dem chlyne Stab vo der Legion attachiert isch, es het emel o öppis Tricolorigs uf em Huet. Der Herr Papa wott juscht wieder fahre, wil er merkt, daß syni Gescht o dert übere luege; da chehrt sech der Instrukter, uwirsch über d’Gafferei 99 vo syne Rekruten, um, dröjt mit der Rytpöitsche — d’Franzose hei gar viel uf Pöitsche, wenn si a der Volksbefreiung sy —: «Va-t-en, bougre, avec ta bourrique!»
Der Herr Gatschet het ekei Geisle by sech gha und o nid begährt Händel az’fa.
«So hü dänk!» het er gseit.
Änet der Neubrügg, wo’s stotzig der Bärg uuf geit, stygt der Herr Gatschet uus, git dem Madeleine ds Leitseil i d’Hand und seit: «Fahret hübscheli, i chumen Ech de scho nache. Mer wei däm arme Fanny uf üser letschte Reis nid no ds Läbe suur mache.»
«Üsi letschti Reis?» fragt d’Maréchale.
«He ja, mer müesse ja doch nah-ti-nah de Franzosen alles gä. Hei si üsi Bueben und ds Gäld, so wärde si-n-is d’Roß o nümme lang la. Mer dörfe no Gott danke, wenn’s bi däm blybt. Wenn öppis mit is wär, öppe so wie mit den alte Römer, so wär i jitz mit Ech alli Gredi dür e Brämgarten uus, im Galopp, und — hai — über d’Flueh uus, i d’Aare. Da hätte si-n-is de gha!»
Di Beiden im Wage lachen ob der Idee.
«Aber äbe», fahrt er furt, «Dir lachet nume, und Dir heit rächt. Settig Sache standen im Gschichtebuech. Bi üs hätti’s natürlech numen e jämmerlechi Pürzlete gä. ’s wär alls i de Stude blybe bhange, und me wär is cho zsämeläse. Sag an, Helvetien, du Heldenvaterland! Hü, fahret nume! I chume nah-ti-nah vor e Schnuuf. Dir chönnet mer ja de z’Herreschwanden obe warte.»
100 Gling — gling — gling isch di gueti alti Mähre der Stutz uuf gstampfet. Albeneinisch het es Lüftli der Stoub ufgwirblet; aber es isch heiß gsi, und d’Tante Cecile het e Nuck gno. Ds Madeleine hingäge het allerhand gha z’dänke. Der Herr Gatschet het wohl gspasset mit sym über d’Flueh uus fahre. Aber me het drunder yne doch öppis vo mene verwundete Härz gspürt, und wär hätti das dütlecher gmerkt als di gfangeni Haselmuus! Ja ja, über d’Flueh uus und fertig! Es hätti halt doch öppis für sech, het si dänkt. Besser tot als i lätze Händ!
Wo ds Madeleine juscht am tiefschten i di truurige Gedanken und i d’Idee vom Ertrünnen us der Trüebsal versunken isch, rollet e dumpfe Donnerschlag über ds Land. Es luegt uuf und merkt erscht jitz, daß der Sunneglanz völlig erlöschen isch. Nid es Wunder! Uf der Abedsyte steit ja di schwärschti Wand am Himmel. Bi den erschte Hüser vo Herreschwande halte si, für dem Herr Gatschet z’warte. Gäge Heihuse schlafe d’Tanne no vor Toppheit und Müedi; aber linggs übere, im Lörwald, chutet’s scho, und uf der Uettligestraß stübt’s gägen Ortschwabe zue.
Chuum het der Herr Gatschet wieder ds Leitseil i de Hände, picke scho di erschte schwäre Tröpf hinden a ds Verdeck. Me mueß trotz der Hitz d’Dechi über d’Chneu ufe zieh, und das guete Fanny, wo erscht no i Abgrund hätti sölle, het mit der chlyne zsämegchnuuschtete Gsellscheft im schärfschte Trab gäge hei zue müesse.
101 «Lydet Ech halt e chly», tröschtet der Herr Gatschet, «mer chönnen is ja bald wieder i d’Breiti la. Es isch im Zug vo der Zyt, daß me mueß zsämerücke.»
Es het ganz ghörig gchlepft und donneret, so daß albeneinisch ds Fanny mit mene währschaften Altwybergump di beide Dame zum Göiße bracht het. Der Frou Maréchale-n-isch das no lang nid ds Unagnähmschte gsi. Si het sech meh g’ergeret über e Wage, wo nah-ti-nah zur Tropfsteihöhli worden isch. Zerscht hei sech numen es paar vorwitzigi Tröpfli uf en Ermel vo der schöne Frou verloffe, es paar couragierteri hei nere nes Collier vo Diamante wellen um e Hals lege. ’s wär guet gmeint gsi; aber wie ds Schönschten uf där arme Wält verderbt wird, wenn alls wott mitmache, so sy bald dere glänzige Läcker z’viel worde, und di unersättlechi Gsellscheft isch als chalte Bach über e stolzischte Rügge vom alte Bärn ab trohlet. Dem Madeleine het’s nüt ta.
Um di Sibni umen isch di Höhli mit ihrne Nymphe z’Grächwyl i Hof gfahre, rächt fyrlech, vowäge me het, für nid mit der Rüggsyte vor d’Hustüre z’cho, ne wyte Boge müesse mache. Und juscht i däm Ougeblick isch d’Abedsunne dür d’Wulke broche. Es het geng no chly grägnet, und d’Böum und d’Chänel und allszsäme het tropfet, so daß es vo hunderttuused Spiegeli blitzet und glüüchtet und gflimmeret het, wie wenn men im Widerlager vo mene Rägeboge wäri. Ds Madeleine het emel grad müesse dänke, im andere 102 Widerlager standi gwüß ds Ortbüehl, und isch mit syne Gedanke dür e Bogen uuf, höch über Märchligen übere gfloge. Aber jitz het me ghalte, und di fründlechi Frou Gatschet steit scho under der Hustüre: «Herrjeh, Herrjeh, dir arme Lüt! Gschwind chömet a Schärme!» Di drei Insasse sy under ds Vordach gsprunge, hei d’Füeß mit feschtem Uftrappe gweckt, und di Dame hei di nasse Röck vo de Chneu glöst und sech la i d’Stube füehre. Ds Gschnäder isch verstummet, und uf em Sandsteibode vom Husgang het me nume no zwee Kreise vo Tröpf gseh. D’Frou Gatschet het ds Madeleine i sy Stube gfüehrt und ihns under vielem «aber nei, aber nei, Dir Armi! — Grad düryne syd Dir ja naß!» abtröchnet und vo Chopf bis zu de Füeßen anders agleit. Du isch si mit de nasse Chleider furt und het gseit, me chömm’s de zum z’Abe cho rüefe. Währed si ihrem Ma i trocheni Chleider hilft, seit si eismal über ds andere: «Nei aber! Und eso eis het no kei Ma!»
Der Herr Gatschet steit da i der Abedsunne, d’Hose, wo-n-er söll dryschlüüffe, no i de Händ, und märmelet mit syne runden Ougen uf d’Frou. «Bis du froh, daß es no keine het!» seit er, und derzue het er es verdrückts Lachen i de Mulegge.
D’Frou het juscht es paar Strümpf gmuschteret. Läng lat si se-n-abehangen und erwideret der Blick vo ihrem Ma mit mene nid minder gwunderige. «Ja, aber...?»
«Es geit alles vorby», antwortet der Herr vo Grächwyl, versorget sys Gheimnis hinder mene 103 stillvergnüegte Gsicht und syni landjunkerleche Bei i de Sunntigshose.
Underdesse het ds Madeleine syni paar Sächeli versorget i allmänds Schublade, wo mit großgmuschteretem Papier sy gfüetteret gsi und, wie di ganzi Stube meh oder minder, hundertjährig gschmöckt hei. Was git’s doch Comfortablers uf der Wält, als a mene Summerabe, na nere Rägefahrt, wenn’s so rächt naß zum Fänschter y schmöckt, i nere heimelige Stube z’sitze, uf menen altmodische Ruehbett, und syni Blicke de früsch gwichsete Bodechrüz nah la z’strychen oder di enorme pflartschige Dessins vo der glahrige Tapete z’zelle! Und wenn de gar no derzue, wie hütt, es delizioses Grüchli vo der Chuchi här dür ds Huus strycht!
Es isch nümme lang gange, so isch d’Frou Gatschet mit der Maréchale cho zum z’Abe rüefe. «Und jitz», fragt d’Tante Cecile, «wie dunkt’s di, z’Grächwyl?»
«Härzig isch es», antwortet ds Madeleine, «i weiß nume nid, was i hie söll.»
«Söll — söll!» seit d’Frou de Chateauvieux. «Nüt söllisch.»
Druuf isch men i d’Äßstuben übere, wo se der Herr Gatschet erwartet het. Wie geng, wenn si wieder öppis Ungwanets annegha het, isch er vo der Maréchale überno gsi und het na mene Komplimänt gsuecht. Und trotzdäm si hütt i mene ganz eifache schwarze Leidrock erschinen isch, het er sech nid mögen ebha, z’säge: «Der Meien im Ougschte.» 104 Und si het mit mene maliziöse Lache g’antwortet: «Isch das ghouen oder gstoche?»
«Es isch weder ds einte no ds andere, es isch di puri...»
«Jerome, wottsch du villicht der Salat amache?» wirft d’Frou Gatschet derzwüsche. Und du het me du vo der Reis und vo der Contribution afa brichte.
Wie’s hiez’land öppe geit, wenn’s einisch afat wättere, so isch es der sälb Abe dem Frieswylhubel nah o gange. Es het du nümme chönne hören oder geng wieder agfange. Chuum het me sech gäge d’Wand gchehrt zum Schlafe, so isch wie ne Schyn us der Underwält ds Tapetemuschter läbig worden und wieder verschwunde, und de hei d’Fänschterschybe vo mene Donnerschlag gchlefelet, daß me hätti möge rüefe: he he! Di ganzi Nacht het’s gruret und grumplet. Da het ds Madeleine mängsmal vo vornen agfangen überlege: «So, also gar nüt söll i hie obe? Für was bin i de da? Für mi z’tod z’längwyle?» — Ändlech aber het ds Donnere nahgla. Nume der Räge het me no ghört. O wie das gruuschet und gruuschet het, herrlech! Grad, was es bruucht zum Ydusle.
Das Ydusle hätti’s äbe du sölle lehre, nid numen i der Nacht. Aber so wenig me’s i der Nacht cha erzwänge, so wenig cha me das, was eim plaget, am heiterhälle Tag mache z’verstumme, und grad am alleriwenigschte, wenn me Lüt um sech ume gspürt, wo di ganzi Zyt gwundere, ob me sech ächt jitz ergä heigi oder nid.
105 Ds Herr Gatschets hei nüt derglyche ta. Si hei sech beidi zsäme Müej gä; dem Madeleine ds Läben i der Einsamkeit vo Grächwyl e chly z’erheitere. Aber d’Tante Cecile isch wie nes apokalyptisches Wundertier gsi, het Ohren und Ougen um und um gha und Gspürhörnli amene Gueg z’trotz. Ds Madeleine isch nere-n-us Wäg gange, wo-n-es nume het chönne. Und wil das mängisch nid liecht gsi isch, het es du glehrt schwyge, nid nume mit dem Muul. Sogar d’Haselnußouge, di tuusigs Dachguggeli, wo geng alles usegla hei, sy i dene Tage worde wie blindi Fänschterschybe: lue düre, wenn d’channsch!
Ei Abe, so um di Sächsi ume, het ds Madeleine im Hof de Hüehner und Tube gstreut. Es isch juscht der Räschte gsi, und ds Madeleine macht no ds Seckli lätz, für di letschte Chörnli und Brösmeli usez’schüttle, da isch es ihm, es lueg ihm öpper zue. Und richtig, uf der Straß usse, öppen e Schybeschutz wyt, steit e stattleche Herr, e chly chly gspässig agleit, eigetlech ganz comme-il-faut, nume di großi Tätschchappe mit dem Läderschirm het nid rächt welle zum Räschte passe, und der breit Rieme vo nere grüüslechen umghänkte Täsche het ihm ds jabot verdrückt. En Ougeblick no stuunet ds Madeleine. Es cha’s nid rächt gloube; aber jitz drückt der Wanderer es churzes Färnröhrli a ds Oug... Er isch es, er isch’s! — Der Herr Sigmund Wagner. Mit erschrockenem Gaggle fahre d’Hüehner usenandere. Ds Madeleine isch z’mitts 106 dür ds Völkli düre gschossen und louft wie nes Stoubwirbeli im Bysluft dür e Hofwäg uus.
«Chömet Dir zu mir?»
«Sapperlot, sapperlot! Syd Dir da? Es het mi doch welle dunke. Haha, hahahaha. Regardez-moi ça. Däm seit men aber Gfell.»
«Dir weit doch nid öppe wyters?»
«D’Wahrheit z’säge, han i eigetlech im Sinn gha, grad no ne Fuhre wyters, uf e Schüpbärg. I wott dert ga d’Ussicht ufnäh.»
«Aber emel hütt nümme. Allons, chömet e chly yne!» Und ds Madeleine zieht sy Fründ und Lehrer am Ermel gäge Hof yne. Si sy chuum innevür dem Tor gsi, so chunnt ne der Herr Gatschet etgäge. Und jitz stande di beide Herren uf nes paar Schritt vis-à-vis vonenandere, luege sech a und verhei ds Lache. Und undereinisch platze si usen und lachen und lache, wie ds Madeleine ’s scho lang nümme ghört het. Es Echo het’s gä am Huus. Da het me du natürlech o nümme lang bruuchen uf d’Maréchale z’warte. Fascht i eim Ate mit däm luschtigen Echo isch si under em offene Fänschter vom Sääli erschine; aber si het nid ghulfe lache.
Under der Stubestüre pütscht si mit dem Madeleine zsäme, wo voruusgflogen isch und uf der Zunge gha het: «Gället, Frou Gatschet, Dir bhaltet der Herr Wagner über Nacht?» Aber wil es a di Lätzi cho isch, stürmt’s wyter, änen use, dür d’Äßstube, für di Rächti z’sueche. Underdesse sy di beide Herren i ds Huus cho. Der Herr Wagner 107 het umständlech sy Taschen abghänkt und uf ne Trog im Gang gleit und sech Stirnen und Hals gwüscht, währed der Herr Gatschet prezys wie vori ds Madeleine, uf der Suechi na syr Frou der Maréchale-n-a d’Nase louft.
«Il faut l’expédier par retour du courrier», seit si dem Herr Jerome i ds Ohr. Aber dä — es fählti nid viel, er müpfti di stolzi Frou uf d’Syte — rönnt a nere vorby: «Ida! Ida!» E Türe schletzt, und d’Frou de Chateauvieux steit allei am fyschteren Änd vom Gang und gseht, wie vorne, i der Heiteri, der Maler sy Gugger ufsetzt und gäge se luegt.
Quelles manières! dänkt si und verschwindet o hinder nere Türe.
Jitz bräche vo der andere Syte mit mene Schwall vo Fotzelschnitteduft der Herr und d’Frou Gatschet und ds Madeleine us der Chuchi vüren i Gang und wei der Herr Wagner i ds Sääli füehre. Der Herr Jerome geit mit ihm. Der Maler aber blybt vor der Säälitüre stah: «Wän heit Dir da?»
«D’Frou de Chateauvieux.»
«Herrjeregott! — Afin.»
Und si gangen yne.
Am anderen Änd vom Gang hanget ds Madeleine der Frou Gatschet am Hals und seit: «Gället, gället!»
Di beide Herre sy bhuetsam i ds Sääli, jede mit dem Gedanke, was das ächt jitz für ne Vorstellung 108 wärdi absetze. Aber d’Stuben isch läär gsi. Wie hätti’s o anders chönne gah! Wenn e Herr mit mene Gugger i der Hand umewäg isch — und wär er eim no so glychgültig — so lat nen e Frou de Chateauvieux doch nid zueche, gäb si no einisch am Toilettetisch nachegluegt het, öb alles a nere-n-a sym Platz sygi. So het’s äbe du chönne gscheh, daß, währed si i ihrer Stuben alles no einisch nachetüpft und di chlynschti mèche-n-underegstopft het, ds Madeleine und der Herr Wagner en Ougeblick alleini im Sääli binenandere gsi sy. Ds Ehepaar Gatschet isch syne Gaschtgäberpflichte nachegsprunge. Nid daß der Herr Mündi Wagner nid vorlieb gno hätti mit Fotzelschnitte; aber me lat sech doch e settigi Glägeheit, sich sälber es Dinerli z’gä, nid la etwütsche!
Also, da sy si du binenandere gsässen und hei sech hurti erzellt, was sit ihrem letschte Zsämesy z’Märchlige beidne passiert isch.
Ds Madeleine het juscht wieder d’Händ zsämegschlage vor Freud ob der Ussicht, daß der Herr Wagner jitz es paar Tag hie blybi. Da seit der Maler: «Loset! Soyons raisonnables! — I gloub — i gloub, es wär gschyder, i würdi nid hie Quartier näh. Mer wäre doch kei Stund allei. I gangen ehnder uf e Schüpbärg zu mene Buur. Und male tuen i dert äne. Gseht Der? Dert im Oberlindechwald luegt en abgholzete Hubel über d’Tannen use. Dir wärdet der Rank scho finde. Und wenn i hinecht säge, i well wyters, so het niemer meh Verdacht.»
109 Im erschten Ougeblick het dä Vorschlag dem Madeleine ne Schatten über e Luun gworfe; aber es het bald ygseh, wie rächt der Herr Wagner het und sech im stille scho wieder afa freuen uf d’Schliche, wo-n-ihm zum Zil hei sölle hälfe. Si hei grad Zyt gha, sech z’verabrede, so geit scho wieder d’Türe, und schön wie us em Druckli, ruuschet d’Maréchale yne.
Ds Madeleine stellt der Herr Wagner vor.
«Särviteur», seit er, «es isch mer ganz es unverhoffets avantage, d’Frou Maréchale hie obe z’finde.»
Gärn hätti si ne korrigiert: «es unerwünschts avantage»; aber si het das nume mit mene ganz eigete Falt um ds Muul umen usdrückt, wo dütlech gseit het: Herr Wagner, keini Flouse, syd so guet! Lut seit si: «Dir syd uf nere Chunschtreis?» Und das isch wieder so cho, wie wenn’s hätti sölle heiße: Heit Der’s geng no nid ufgä?
«Prezys», antwortet der Maler.
«Quelle drôle d’idée», fahrt si furt, «daß es hie oben öppis sötti z’male gä!»
«Es git im Bärnerland ekei Egge, wo nid öppis z’male wäri, Frou Maréchale, kei einzige. Es fragt sech nume, öb eine ds Oug derfür het.»
«Dir möget rächt ha, Herr Wagner; aber es dunkt mi halt luschtig, daß es Manne git, wo ihri ganzi Zyt und Chraft für settigs bruuche, wo me doch jitz wichtigeri Sache z’tüe hätti.»
«Ganz rächt, Frou Maréchale, es ma Wichtigers gä; aber eis isch sicher: wenn allne 110 Manne der Sinn ufgange wäri für d’Schönheit vo üsem Land und Volk, so hätten is d’Franzose nid mögen, und mir müeßten is hütt nid vo Frömde la regiere. I weiß wohl, daß men üs Idealischte verspottet und verachtet, aber gloubet mir nume: us em Sumpf retten üs nid d’Politiker mit ihrem Ungloube, sondere die, wo’s gäge d’Heiteri zieht. Sunne, Sunne, Sunne mueß i ds Land!»
Mit däm chunnt der Herr Gatschet yne, chly echauffiert; er het halt no gar allergattig gha i d’Ornig z’tue.
«Ja», seit der Herr Wagner no einisch und leit d’Händ mit mene zfridene Chläpfli uf d’Chneu, «Sunne, Sunne, Sunne!»
«Herrjere», antwortet der Husherr, «es dunkt mi neue, es fähli nid dranne, me verbärschtet ja schier. — Loset, i gloube, mir chönnte zuechesitze.»
I der Äßstube seit du d’Frou Gatschet: «Und jitz, Herr Wagner, darf ig Ech ne Stube la zwägmache?»
«Dir syd gar fründlech», überchunnt si zum Bscheid, «aber i förchte, i würd mi de z’lang hie versuume. I wär gärn bi Sunnenufgang uf em Bärg, und sobald i uf em Frieswylhubel my Sach gmacht ha, wott i no i ds Mischtelach übere.»
«E nu, es hätt mi gfreut, aber i begryffen Ech.»
Zur Verwunderung vo dene Froue het ds Madeleine nid mux gmacht derzue.
Im Vernachte het du der Herr Wagner sy Malergräbel wieder umghänkt und isch gäge Schüpbärg zue. Der Herr Jerome het ne no bis 111 vor ds Dorf use begleitet. Ds Madeleine isch still und zfriden i sy Stube gange, und d’Frou Maréchale seit, währed si mit ihrer Cherzen a dere vo der Frou Ida Liecht nimmt: «Es macht mir neue doch nid Gattig, daß ds Madeleine nes großes attachement a dä Mündi heig. Si luege ja enand chuum a.»
«Eh du liebi Zyt!» meint d’Frou Gatschet, «me wird doch nid förchte, es sygi da öppis z’risquiere! Dä isch doch emel scho vierzgi.»
«Nei nei, nid wäge däm; aber der Gabriel cha ne sünsch nid schmöcke. ’s git ihm uf d’Närve, daß so eine sy Zyt mit Male verplämperlet und i Tag yne läbt, wie wenn nüt gscheh wäri. Und de äbe, me isch halt doch o e Wagner, und die wärden enand under sich scho nid z’leid wärche, begryf!»
«Aha? Du dänksch, er chönnti der postillon d’amour mache? — En effet, groß gnue wär di Täsche für nes billet-doux. E nu, es isch guet, het er grad no hinecht der Wäg under d’Füeß gno für über e Hubel.»
«Ja, und wenn er überen isch, so isch er däne.»
«Mer wei’s hoffe.»
Di beide Dame stande da, jedi mit ihrem Cherzestock i der Hand, wie wenn si sech wette zündte, damit jedi der andere chönn im Gsicht buchstabiere.
«Meinsch, si wärde der Fritz bald la loufe?» fragt d’Frou Gatschet.
«Wenn alles gieng, wie versproche, so chönnt er scho lang hie sy; aber me weiß ja, wie’s das 112 Mannevolk het. Gueti Wort, so viel de witt, und isch me zur Türen uus, so heißt’s: so, die wäre mer los. — Aber plag di nid. I la nid lugg. Si müesse, jawolle parolle!»
«Guet Nacht, Cecile!»
Und oben a der Stäge het me no einisch ghört: «Ja wolle, parolle.»
D’Ussicht vom Schüpbärg zeichnet me nid i eim Tag, wenn jedes Zändli vo de Schneebärgen a sym Platz söll sy. Und derzue isch der Herbschtmonet im Land gsi und het halt mängisch am Morge nid pressiert, für der Näbelflor ab der Landschaft z’zieh.
Ei Morge chunnt d’Frou Maréchale-n-i d’Äß-stuben abe: «Ida, heit dir kei longue-vue im Huus?»
«Myn Troscht! — Wohl, es isch gloub a menen Ort eso öppis. Warum? Isch öppe wieder Chriegsvolk im Azug?»
«O nei, ganz öppis anders. Aber schick di, sünsch sy mer z’spät. — Hesch du en Idee, wo sech ds Madeleine umetrybt?»
«Nei, isch es nid im poulailler hinde?»
«Nätte poulailler! Chumm lue! — Aber wo hesch di longue-vue?»
Di beide Froue zwirblen i ds Herr Jeromes Stuben und graten a sy schöni Funk-Commode. Flingg sy d’Händ i de Rococo-Schlängge, aber hopps! D’Schublade steckt sech. Ei Egge wär use, der ander tuet ke Wank. Wie nes schreegs Muul. 113 Und derzue blinzle di möschige Griffe vo der obere Schublade: Zieht nume brav! Wie ungeduldiger, descht chrümmer! Es Gfräß zum Chläpfe, so ne Commode, wo nid wott.
Der Herr Gatschet het vor em Huus usse gmerkt, daß öppis i syr Stube geit und steit undereinisch da.
«Excusez notre indiscrétion, Jérome!» seit d’Frou Maréchale. «Mer suechen Eui longue-vue.»
«Was git’s z’luege?»
«Il y a un obstacle.»
«En attendant loset: Wo-n-i vori i myr Stuben obe ds Fänschter uftue, gsehn i dert äne, dem Waldsoum nah, es Wäse derhär schlyche, und i wette, es isch mys Madeleine. I fragen Ech, um die Zyt, am Oberlindechwald äne! Und wo-n-i wyter luege, dunkt’s mi, i gsej uf däm Hubel äne, wo wie ne Glatzen us em Wald luegt, es étalage-n-und eine, wo derhinder sitzt. I wette, es isch der Mündi.»
«Nu! Was isch o das?»
Der alte Frou Funk ihres Muul wird geng schreeger, wie meh sech d’Frou Gatschet über ihre Widerstand ergeret.
«La’s nume la sy!» seit der Herr Jerome, «me cha se scho lang nümmen uftue. I mueß de einisch der Tischmacher la cho. — Mi plaget drum der Gwunder weniger als euch.»
«Ah! s’il-vous-plaît!» Halb no gspasset d’Madame de Chateauvieux, aber der Erger güggelet zwüsche düre. «Es dunkt mi neue, Dir hättet alle Grund, e chly gwunderiger z’sy.»
114 «Hm — hmhm — hmhmhm. Warum sötti ds Madeleine nid sy Morgespaziergang mache? Wenn Dir früecher us de Fädere chämet, hättet Dir scho vor dreine Tage mys Glas gheusche. Was Dir hütt etdeckt heit, han i scho alli di Tag gseh.»
«Aber Jerome!» rüeft d’Frou Gatschet. «Und das lasch du so la gah?»
«C’est trop fort! I hätti nid dänkt, daß Dir e settigi patte mouillée wäret», fat d’Frou Maréchale afa schmähle. Und uf däm Trom isch es wyter gange, so daß sech der Herr Gatschet afange gfragt het, ob er das alles i syr eigete Stube schuldig syg az’näh. Gseit het er keis Wort. Und d’Frou Ida isch in aller Stilli vo der Maréchale zur Partei vo ihrem Jerome übergange. Si het sech nume g’ergeret, daß dä arm Ma nid usegit. Ändlech isch du di erbosti Maréchale gwahr worde, daß a ihrem Wägeli e Lung ab isch, und het’s a nes Bord greiset.
I däm Ougeblick isch ds Madeleine wie di heiligi Eifalt dür e Hof ycho — und vo niemerem gschmählt worde. Keis vo dene drü het sech trouet az’fa. Der Herr Jerome het uf de Stockzände glachet und isch i d’Hoschtet use, ga luege, ob keini Galwyler am Bode syge. «Wenn i nume nie dadry gä hätti!» het er ob allem Zsämeläse vor sech ane brummlet. «Aber so sy mir alli, es paar schöni Ouge, und ds töllschte Bollwärk fallt usenand.»
Der alt Pfarrer Leu vo Meichilchen isch halbwägs zwüsche Diemerswyl und Schüpbärg uf nere Haglatte gsässe, für z’verschnuufe. Mitti Herbschtmonet 115 isch es gsi, und z’Münchebuchsi unde het’s juscht Zächni gschlage. Der Mond isch höch über em Grauholz gstande. Wie doch das eso schön schlaft z’ringsetum, het der Pfarrer dänkt. Keis Blatt isch gfalle. I de Mööser unden isch der Näbel gläge. Aber uf de Huble het me d’Schätte dütlech gseh am Bode lige, schwarzi Leidgwänder, wo d’Böum i der Einsamkeit abzoge hei, für sech frei i di herrlechi chüeli Luft ufz’recken und ds Mondliecht über sech ab la z’rünne. Der Papa Leu het o öppis vo däm gspürt. Der ganz Abe hei si dunde bim Amtsbrueder z’Buchsi vo de französische Mord- und Schandtaten im Nidwaldnerland gredt und zletscht afange nume no Bluet gseh und Angscht ghört. Und jitz di silberigi Stilli! Ja, so chönnt’s sy i der Wält, und es isch ja. Warum sy si o nid zfride mit dem Schönen und Guete?
Er het juscht wieder wyters welle, da ghört er uf em Sträßli Schritte, no wyt unde; aber z’Nacht het niemer gärn öpper Frömds hinder sech, bsunders na mene Chrieg. Nid daß er e Förchthans gsi wär, sünsch war er chuum wieder abgsässe, für dä Wanderer vorby z’la. Es sy jungi Schritte gsi, aber offebar e chly müedi, na de Steine z’schließe, wo verstüpft worde sy. Er treit e breite Tricorne vo neuerer Façon, und im Mondschyn glänzen Uniformchnöpf. Aha, er trouet dem Landfriden o nid so ganz. Er luegt emel sträng, wär da am Wäg sitzi, het uf di anderi Syte vom Sträßli und steckt d’Hand under ds Revers.
116 Jitz mueß der Pfarrer schier lache. «La nume der Chuecherüter im Sack, Fritz!» seit er, «i bi’s, dy alten Underwysiger.»
«So so, Herr Pfarrer, weit Dir is öppe no bi Nacht und Näbel druusstelle, i Eunen alte Tage?»
«Bhüet is nei. I wott nienen anders begrabe sy als z’Meichilche. I bi uf em Heiwäg. Aber wunder nähm’s mi, was bi euch los isch, daß du scho wieder heichunnsch? Du bisch doch nid öppe desertiert, Fritz?»
«Dir wärdet mir so öppis hoffetlech nid zuetroue?»
«Nei, eigetlech nid, dir am allerwenigschte. Und doch — ganz under üs, Fritz — i chönnti dir’s nid übelnäh. D’Wahrheit z’säge: begriffe han i di nid, und es het mi duuret, daß du di hesch i di Helvetischi Legion la prässe.»
Jitz sy si e Blätz wyt gloffe, ohni nes Wort z’verlüüre. Der Pfarrer merkt, daß der jung Gatschet öppis z’verworgge het. Ändlech blybt dä stah und seit: «Herr Pfarrer, wenn Dir wüßtet, was mi das gchoschtet het! I bi, weiß Gott, nid gärn gange. Aber säget mir nume, was mir junge Lüt i aller Gotts Ärdewält jitz Gschyders chönnte mache. I ha mi lang gwehrt; aber was weit Der? Wo-n-i du gseh ha, daß me dermit dem Vatterland e Dienscht leischtet und d’Franzose chly chönnt betädige, han i mi du härgä. — Jitz bringet Dir my Etschluß schier wieder i ds Waggele.»
Es het ne Müej gchoschtet, sy Erger z’verstecke.
117 «I chume dänk z’spät», meint der Pfarrer. «Oder was hesch vor?»
«Ja, was han i vor? Nüt, i weiß überhoupt nid, was i daheim söll, und wieso daß i undereinisch zu menen Urleb chume, chuum daß mer vo Bärn abmarschiert sy. Der Papa het mer gschribe, i söll Urleb heusche. Und wo-n-i der Brief überchume — i ha ne no nid emal gläse gha, wirden i zum General Käller befole, und dä seit mer, me sygi vo daheim uus um Urleb ycho für mi. Er het eso dumm glachet derzue und gseit: ‹Dir wärdet wüsse für was. Aber daß Dir de zur Zyt ume bim Corps syd! Mir chönnte bald i ds Füür cho.› — Was söll i da druus mache?»
«Sy no anderi hei gla worde?»
«Nume no so ne Löl, e gwüsse Gafertschinger. Er isch hinden und vorne zu nüt gsi z’bruuche, het Plattfüeß und cha keini zwo Stund loufen ohni zsämez’gheie. Bis ga Herzogebuchsi hei si ne mitgschleipft, und dert het men ihm du gseit, er söll lieber wieder hei, ga Barchet verchoufe.»
Der Pfarrer lachet: «Das chönnti no mängem andere passe.»
«So, also, Dir wüsset nüt vo daheim?»
«Gar nüt. Weisch, di Frou de Chateauvieux isch bi dynen Eltere, und da gangen i nid meh übere als grad sy mueß. I gange hie und da einisch en Abe mit ne ga taroque, den Eltere z’lieb. Da geit’s still zue, und sobald me fertig isch mit dem Spil, packen i zsämen und gange.»
118 «Aber da wird si de alben erscht rächt amüsant.»
«Äbe drum. Das Dürenand isch mir zwider. Me chönnt ganz vernünftigi Sache rede mit nere. Si dänkt über ärnschti Frage nache; aber si cha sech nid ebha und het e tüüfelsüchtigi Freud, üsereinen uf ds galante Zybi z’lööke. Und i zale nid gärn Hindersäß; drum gangen i lieber. Aber gloub mir nume: di Frou wird einisch unglücklech. Nimm di numen o in acht mit nere! — So, da sy mer ja scho. Guet Nacht, Fritz.»
Es het der jung Herr greut, nid no chly am Mondschyn z’blybe, und drum het er trotz syr Müedi der Pfarrer no bis gäge Meichilche begleitet. Dernah isch er hei, het dem Chnächt a Fellade gchlopfet und sech la uftue.
Der Mond het glahrig i Gang gschinen und d’Fänschterchrüz uf e Bode zeichnet. — Und was steit da vor der Türe zur chlynere Visitestube: es paar Dameschüehli. Und drüber hanget am Türg’reis e Leidrock...
«Jitz weiß i alles», seit sech der Fritz Gatschet. Er düüßelet i sy Stuben ufe; aber i ds Bett man er nid. A ds Fänschter sitzt er und stützt der Chopf uf d’Simse. Ja, jitz weiß i alles. Es wird ihm fascht trümmlig. Alli Trümpf hätt er i syne Händ. Nume zuez’gryffe bruuchti er. Ynesitze chönnt er, wie no sälten eine drygsässen isch. Di luschtigschti Frou landuuf und -ab chönnt er ha, wil’s zwüsche den Alten usgmacht isch. Märchlige! Batze zum Chrüschle gnue... Ds Härz fat ihm afa chlopfe. 119 — Der Xandi Wagner! Er isch ihm nüt schuldig, si sy ja wyters nid befründet, und er isch ja z’Märchligen abgfahre. — Und doch! Bin ig ihm würklech nüt schuldig? Mueß me grad Buesefründ sy, für enand nid i Wäg z’cho? Es wird dem Fritz ganz äng und heiß. Da unden inne schlaft si. Und morn...
Er ryßt ds Fänschter uuf und stuunet i di herrlechi Herbschtlandschaft use. Wie still, wie still! Alles schlaft, sogar d’Böum. Ds Bärnerland schlaft. — Ds alte Bärn isch o ygschlafe, vorby... en alti, großi, schöni Zyt; aber o ne Zyt, wo... ja ja, säg’s nume: wo men über ds Läben und ds Glück vo de Chinder verfüegt het, ohni se z’frage.
Da schlat’s z’Meichilchen äne Mitternacht. Und dem Fritz tönt’s wieder i den Ohre: «Nimm di numen in acht vor där Frou — die wird einisch no unglücklech — und macht anderi unglücklech.»
Er tuet ds Fänschter ume zue. Und wieder steit i syne Gedanke ds Madeleine vor ihm — di umworbeni Haselmuus, luschtig — di nättischti Bärnere, wo’s git.
Aber... nei, und i tue’s nid. Aber i wott se nid gseh, sünsch het’s mi.
Zum Tisch geit er, schlat Füür, zündtet e Cherzen a und suecht Briefpapier vüre. Lang lang überleit er. Mängisch chunnt’s über ne, er well keini Gschichte mache, alles la cho, wie’s well, und eifach ds Glück am Fäcke näh. Wär würdi das nid verstah? Miech’s nid jeden andere so? Würd 120 me ne nid eifach uslache, wenn er sech es Gwüsse miech us öppisem, wo jeden andere... Aber i bi äbe nid jeden andere.
Und er schrybt:
«Liebe Eltern!
Eurem Rufe folgend, bin ich diese Nacht heimgekommen, nicht wissend, um was es zu tun. Habe es aber erraten. Ihr seid Vorhabens, mit Hülfe der Frau Marschallin Euerem Sohn eine überauß glänzende Parthey darzubieten, wo ich nur brauchte meine Hand auszustrecken, und ich hätte Euer und mein eigen Glück vollkommen gemacht. Was wollte ich lieber! Ist es nicht von Kindheit an mein innigster Wunsch gewesen, Euch ein guter und dankbarer Sohn zu sein? Und daß Ihr es wisset, ich schätze Euer Gutmeinen gar wohl. Wie sollte ich denn anders! Das charmanteste und vermögendste Frauenzimmer der gantzen Societet schlummert hier unter meiner inne habenden Stube und wartet auf meine Werbung.
O ich Unglücklicher! Euch und mir muß ich das Leyd anthun, die sich mir darbietenden chances von der Hand zu weisen. A la cavalière, wie es einem jungen Herrn Officier wohl anstehen möchte, dürfte ich wohl zugreiffen. Und es reizet mich mit unerhörter Gewalt. Aber gerade Ihr, meine theuren Eltern, habet es mich gelehrt und darauff gehalten, daß ein Edelmann bei allem Fleiß sich eine Position zu machen, Acht soll haben auf das wohlerworbene Recht seines Nächsten. Wie sollte ich mir ein dauerhafftes Glück erschaffen, wo es 121 nur auf Kösten eines andern braven Mannes kann geschehen? Darum verzeihet mir, liebe Eltern, wenn ich auf das mir zugedachte Glück renonciere und, so gern ich Euch begrüßt hätte, dieses Haus wieder verlasse, ehebevor die Sonne aufgehet und die liebreizende Gestalt mir verkläret. Ich möchte es wohl nicht ausstehen und würde der Versuchung übel zu tun an meinem Kameraden leicht erliegen.
Es grüßt Euch Euer treu ergebener Sohn
Fritz.
postscriptum. ‹Mes compliments affectueux à Mme de Chateauvieux.›»
Er überlist sy Brief und isch schier verwunderet, wie da so dütlech steit, was er z’tüe heig, wie vo menen andere gseit und doch vo syr eigete Hand gschribe.
Es revoltiert geng no öppis in ihm gäge dä Etschluß. Drum faltet er ds Papier und adressiert’s a d’Eltere.
Und es isch ihm, er müeß no öpper anderem z’wüsse tue, was ihm ds Gwüsse befole heig. Uf nes zwöits Bögli schrybt er: «Ich gehe ins Ortbühl, Xandi Wagnern zu vermelden, daß ich ihm nicht in den Weg trette.»
«Jitz aber furt, sünsch chönnt’s no fähle!»
Der chlyner Zedel steckt er i eis vo dene tanzluschtige Schüehli, der Brief uf en Äßstubetisch. Er zieht der Rigel a der Hustüren und — löscht sy Cherze.
122 Dusse brodelet der Brunnen im Mondschyn.
Mit ufeglitztem Chrage louft e jungen Offizier gägen Ortschwaben abe — wie ne Schelm. Bald deckt ne der Waldschatte. Er louft und louft. Under jeder Tanne lachet eine: «Lueget, lueget! Dä hätti d’Haselmuus chönne ha!»
Es het ne dunkt, er müeß mit den Ellbögen uswäjen und antworte: «Ja, und drei Möntschen unglücklech mache.»
Der Chrage no höcher ufe! Der Huet no tiefer abe, über d’Ohren abe! Furt! Furt!
V.
Zwee Tag druuf isch der jung Grächwyler ob em mittleren Ortbüehlguet düren um en Egge cho. Uf menen Acher undehär dem Gäßli hei si Härdöpfel usgmacht. Das het er underwägs a mängem Ort gseh und hätti deßtwäge nid umegluegt. Aber da unden isch öppis los gsi. Zvorderscht a der Fuhre, wo si dranne gsi sy, sy zwee Chärscht ygschlage gsi. Dernäben isch en elteri Frou gstande, mit mene Tuech über e Chopf, und näbe deren es schön gwachses Meitschi. Däm isch ds Chopftuech ab de schwarze Haar i Äcken abe grütscht gsi. Beidi hei bald mit der Hand ob den Ouge gäge ds Gäßli ufegluegt, bald uf di anderi Syte gäge d’Zulg, und dert sy ihrere Zwee dervo gsprunge, alli Gredi über ds Fäld und du dür ds Ufergstrüpp i ds Bachbett abe. E Zylete Chinder, wo hei ghulfen ufläse, hei ihri Steichrätte la stah und hei o dene beidne nachegluegt. Wyter hinden isch e Ma mit mene zwöispännige Wage nachegfahren und het de Chinder di volle Chrätten abgno. Aber jitz bängglet er der letscht Chratte wyt wäg, luegt über e Wagen und fluechet e längi Zylete. Nah-ti-nah merkt der Fritz Gatschet, daß das Furtloufen öppis mit ihm sälber chönnti z’tüe ha.
«I bi de kei Franzos», rüeft er abe, «i tuen ech emel nüt z’leid.» Im Wytergah dänkt er, di Angscht chönnti uf irged en Art mit der französische Kompagnie 124 zsäme hange, wo-n-er vor nere guete Halbstund begägnet het. Der Chef het ne für ne Deserteur gno und ihm der Urlebspaß dürschnouset und di längschti Zyt nid welle gloube, daß er ds Rächt heigi, hie umez’loufe, wil zuefällig nüt vo Ortbüehl und Stäffisburg drin gstanden isch.
Der alt Herr Wagner isch uf syr Garteterrassen am Gländer gstanden und het vermuetlech di beide Burschen o gseh dervospringe.
Wie das heimelig usgseh het, di alten Ulmen und Platanen i der Namittagssunne, und drunder ds wyße Herrehuus mit syne grüene Felläde! Schön het’s dä Xandi. Zletscht und am Änd ließ sech de hie o no läben ohni das Madeleine Herbort. Es git ja no anderi Töchtere.
Jitz reckt der alt Herr o mit der Hand a d’Stirnen und luegt, wär derhär chömi. Het er’s ächt verworgget, was ig ihm gseit ha wäge de Chnächtehofer-Roß? — En Ougeblick überleit der Grächwyler, ob er grad dür ds vordere Gätterli uf d’Terrassen yne welli; aber nei, me weiß bi denen alte Herre nie rächt, öb si settigi Familiaritäte gärn hei. Also änenum, i Hof und zur Hustüre, ga chlopfe. Aber der Fritz het a öppis anders nid dänkt. So nen alte Landjunker het mängisch chly Längizyti und wird gwunderig. Währed der Fritz obehär dem Huus düregloffen isch, het der ander Zyt gha, undehär über d’Terrasse hindere z’loufe. Er steit bereits am Huseggen und luegt dür e Hof ufe, mit gspreizte Füeß, d’Händ uf em Rüggen under de Chuttefäcke. Und wo der Fritz Gatschet 125 abe chunnt, zieht er der Huet. «Särviteur, Herr Gatschet.» Der Räschte säge nume di blaugrauen Öugli: «Was verschaffet mir di Ehr? Wottsch mer öppe wieder cho uverschanti Sache säge? — Und de di helvetischi Cocarden am Huet?»
«Bonjour, Herr Wagner. I ha welle cho luege, was der Xandi macht.»
«Der Xandi?»
«Ja.»
Der Papa Wagner gygampfet mit de Füeß, und der Fritz gspürt, daß di bösen Öugli uf sy Huet stäche, i d’Gäged, wo di grüen-rot-gääli Cocarde sitzt. Und jitz het er sogar no d’Hand uuf und dütet mit dem Zeigfinger druuf. Und no einisch und no einisch, macht er di glychi Gesten und lüpft jedesmal d’Absätz. Bim drittemal het er d’Cocarde sogar atüpft und d’Hand hurti zrügg zoge, wie wenn’s nen a ds Fingerbeeri brönnt hätti.
«Was söll das uf em Huet vo mene junge Bärner, he?»
Der Fritz zuckt mit den Achsle, und der Herr Wagner fahrt furt: «Der Xandi isch da, wo Dir o sy söttet», und zeigt mit dem Duumen über e Schallebärg.
«Dir wärdet mir doch nid säge, er syg zum Roverea?»
«Juschtemänt.»
«Wenn?»
«Vor acht Tage.»
«Wenn i das gwüßt hätti! — Wüsset Der, Herr Wagner, dir glückleche Lüt uf em Land usse 126 heit der Helvetische Legion liecht gha z’ertrünne; aber mir Pächvögel, wo no i der Stadt gsi sy, üs hei si äben erwütscht.»
«Sac à papier! Warum syd Dir nid z’Grächwyl blibe?»
«Wil i z’Bärn z’tüe gha ha.»
«Afin, chömet, mir wei chly ga brichte zsäme. — Heit Der nid Durscht?»
«Es geit nid bös.»
«So? Geit’s nid bös? — Entre nous: Es hätt mi gfreut, wenn’s Ech i däm Punkt chly böser gieng.»
«Aha, genieret Ech emel nid wäge mir, Herr Wagner!»
«Heit nid Chummer!» Der Papa Wagner rüeft zu mene Fänschter ufe: «Mädeli! — Bring is e Fläsche vo däm Elteren us em obere Ghältli!»
Und du sy si zsämen uf ne Bank gsässe vor em Huus und hei afa brichte. Der Herr Wagner nimmt dem Mädeli d’Fläschen ab, streckt se zwüsche syne Chneu aben und fat afa porzen am Zapfe. Ds Gsicht isch ihm schier blau agloffe drob, und d’Öugli hei Gattig gmacht, wellen us de Lieder z’gumpe wie Ärbsli us der Hültsche. Derzue het er brümelet: «I ha dä no vom alte May. Es isch Belletruche. Er wär guet... er wär... äh... sacre double... i ha doch sünsch no der Chnode gha für...»
«Gäbet, Herr Wagner, i ha di jüngere.»
«Äh... das wär mer... so... abverheit... tout-à-fait comme nous! — Ja, lachet nume! 127 Lueget, so isch es. Ma foi, Dir, ja, Dir gseht ganz us wie ne Zapfe, wo no i keim Fläschehals gsi isch; aber mir Alte, mir sitze fescht im änge Hals vom alte régime. Abverheie cha men is, aber usezieh... m’m.»
«Jitz mueß i doch derhinder», seit der Grächwyler und isch scho zwäg mit dem tire-bouchon, wo ds Mädeli uf d’Simse gleit het. Er bohret und zieht und bärzet.
«Häää! Ça y est, hä?» lachet der alt Herr, wo nume Brosme mit dem Zapfeziecher chömen und der Räschten im Hals blybt. «Glychet dä nid dem alte Ryhiner z’Märchlige? Abverheit, vergnägget, aber Wank tuet er ekene. So eine bringt me nume hindertsi us em Hals. Mer wei nen abestoße.»
«Nume das nid! Attendez!» Der Fritz Gatschet steit scho da, der Dägen i der Fuuscht, für d’Fläsche z’chöpfe. «A la guerre comme à la guerre!»
«Nei nei nei, der Donner nei! Glasschärbe chömen eim gärn i lätze Hals. Ça je n’aime pas.»
Ändlech hei si du dem Belletrucher chönne Luft machen und hei pütscht uf besseri Zyte.
«Ja, dä Märchliger!» seit der Herr Wagner. «Dir begryffet, daß i ne geng no z’oberischt ha. Dir wärdet ja wohl wüsse, um was es gangen isch, dä Früehlig, wo mer is z’Märchlige begägnet sy. Mir hei beidi gmeint, es sötti nümme chönne fähle, der Xander und ig. Und das Madeleine blanget ja nume druuf. — Aber da isch nüt gsi 128 z’welle. Je vour assure, i ha i mym Läben öppis glehrt kenne vo herte Chöpfe; aber wenn eine sys Hirni mit eichige Wandstöck verpallissadiert het...!
Afin, mer sy hei gfahre, Dir chönnet Ech dänke i welem Luun. Mir wär’s meh als gnue gsi; aber wo mer hie achöme — ds Huus voll Franzose!»
«Was Dir nid säget!»
«Zum Glück hei mer’s scho vo der Straß uus gseh, so daß mer grad hei chönne vorbyfahre, wie wenn’s is nüt agieng. Begryffet, di Roß! — Wenn d’Franzose chöme, so heißt’s: furt mit Meitscheni, Roß und Gäld! — Mir sy ga Thun, hei Roß und Wage versorget und sy du z’Fueß heicho. I bruuchen Ech nid z’säge, was das heißt: ds Huus voll Franzose. Und i ha mer’s no z’wenig bös vorgstellt gha. Afin, jitz sy si furt, hütt, vor zwone Stunden öppe. Mer hei no nid emal Zyt gha, usez’mischte. I will Ech de no zeige, wie die ghuset hei.»
«I bi ne begägnet underwägs und hätti bi mene Haar no mit ne müessen umchehre.»
«Das fählti sech no, daß nid emal meh di helvetischi Cocarden es sauf-conduit gäb!»
«Und jitz het Euch der Xandi no währed der Yquartierung im Stich gla?»
«Was het er anders sölle? — Er het’s scho lang im Chopf gha. Vom Momänt a, wo-n-er gmerkt het, daß mit Märchlige nüt meh z’machen isch. Aber er het mi äbe nid wellen alleini la, bis i du sälber an ihm gstüpft ha. Begryffet, mit däm hein is di Franzosen am Bändel gha. Si hein is geng mit Denunziation dröjt. Di Bueben im Lächehuus 129 äne hei o schier nümme gschnuufet vor Angscht. Und jitz chunnt’s natürlech doch, Dir wärdet gseh. Jitz, wo si-n-is alles abgchnöpft hei und is nümme nötig hei, wärde si-n-is der Wärber scho ufeschicke.»
«Aha, jitz begryffen i, warum si vor mir Ryßuus näme, di Burebursche.»
«So isch es gange. Und was no chunnt, weiß der lieb Gott. Wüsset Der, Herr Gatschet, liecht z’ertragen isch das nümme. Tüet Ech a my Platz! — Es isch nid my Art, mi däm z’widersetze, was eim verordnet isch. Aber wenn men alt wird und zueluege mueß, wie eis um ds andere, wo men i sym Läben ersorget het, z’grund geit und me niene meh heiter gseht...»
Di alte stöberen Ouge sy dem Herr Wagner agloffe. Er het nüt meh gseit und nume geng i d’Wyti usegluegt. Der Fritz Gatschet het o nüt meh gseit. Der Chummer vom Ortbüehler het ihm i ds Härz gschnitte, und da öppis welle ga z’tröschte, isch ihm ungschickt vorcho.
Der Herr Wagner het afa förchte, er wärdi syr Emotion nümme Meischter, und steit uuf. «Gället, dä rütscht?» fragt er mit mene Blick uf di bald lääri Fläsche. «Mer wei no eini bodige.» Und no bevor der Fritz het chönne wehre, isch er um e Husegge. Der Grächwyler steit o uuf und geit a ds Terrassegländer vüre. Er het vor luter Nachedänke gar keis Oug gha für di herrlechi Ussicht — d’Blüemlisalp i der Herbschtabedsunne! Da weckt nen öppis us sym Stuune. Di beide Manne, wo 130 dä Namittag ab em Härdöpfelacher gsprunge sy, düüßele — so wie Bureburschen öppe düüßele — unden us em Lächehuus, luegen uf all Syten und loufe dem Dorf Stäffisburg zue. Der eint treit e Bündtel am Stäcken über der Achsle.
Underdessen isch der Herr Wagner mit syr Fläschen umecho. Er stellt se-n-uf e Tisch und seit: «Dasmal chöme mer ringer zum Schluck. I ha ds Mädi la mache. Was weit Der? Ds Wybervolk bringt alls zum Rütsche, wenn’s wott. Si chöme ja o wie gsalbet vo eim régime i ds andere.»
Di beide Herre sitze wieder binenand und schlückle, ohni viel Wort z’mache, bis sech der Offizier nid länger ma ebha, z’frage:
«Dir gloubet also, der Xandi renoncieri uf ds Madeleine?»
«I wär afange bald froh, so wüßti me, wora men isch», seit der Herr Wagner mit Achselzucke. «Wenn’s halt nid söll sy, so söll’s nid. Und wär weiß...»
«Gället! E rychi und luschtigi Frou wär e schöni Sach; aber es isch lybermänt allimal öppis Ungrads derby.»
«Ja, und mit nere ring Erstrittenen isch nachhär bös usz’cho.»
«He nu, dämnah dörfti sech emel de der Xandi freue, wenn’s ihm zletscht doch no sötti grate.»
«Abah, säget mer nüt meh dervo. I ha’s jitz dänneta und fertig! — Aber loset, was geit jitz eigetlech mit Euer Legion? Par quel hazard syd Dir überhoupt z’Bärn?»
131 «Der Papa het mi no einisch heibschickt, für öppis mit mer i d’Ornig z’tue. Übermorn mueß i wieder zum Bataillon, und was wyter geit, weiß i nid. — I hoffe nume, mir chöme nie vis-à-vis vo de Rovereaner z’stah.»
«Das risquieret Dir äbe, mon cher. Das chönnti ganz liecht passiere.»
«Me cha’s frylech nid wüsse.»
Uf das hi hei si wieder lang nüt meh gredt. Erscht na langem überlege seit du der Grächwyler wieder — der Wy het ihm e chly d’Vorsicht gno —: «I frage mi halt doch, ob i nid wott Mittel und Wäg sueche, us däm Lätsch usez’cho.»
«I möcht Ech’s gönne, Herr Gatschet. Dir wärdet nüt Gfreuts erläbe bi der Legion.»
«I gloube’s o nid. — Aber loset, jitz mueß i um nes Huus wyters. Ga Bärn man i scho nümme gcho vor Torschluß; aber i ha im Sinn ga Rubige, zum General vo Wattewyl.»
«Ja, i will Ech nid hinderha; aber i chume no nes paar Schritt mit Ech.»
Das Begleite hätti der Fritz Gatschet wohlfeil gä, vowäge ds Träppelen isch nid juscht sy Liebhaberei gsi. Am Egge vorne, wo der Wäg gäge Heimbärg umbiegt, hei si sech adieu gseit und enand derby no einisch scharf i d’Ouge gluegt.
«Also, Dir gloubet, der Xandi blybi bim Roverea? Für wie lang het er kapituliert?»
«Das weiß i nid. Er isch halt jitz o i mene Lätsch, prezys wie Dir.»
132 «Und... afin. — E nu, adieu, Herr Wagner. Merci für Eues fründleche Gleit.»
Der Grächwyler het uszoge, wie eine, wo öppis im Sinn het. Der ander hingägen isch gäge heizue wie ne Möntsch, wo niene meh daheim isch. Erscht, wo-n-ihm der fatal Räschten i der Wyfläsche z’Sinn cho isch, het er chly afa beinle. Er isch uf em chürzischte Wäg wieder uf sy Bank vor em Huus und het sech es Glas ygschänkt. Aber ds Glas a de Lippe, het er schier vergässe z’trinke. Syni Blicke sy i ds Wyte gange, zu den erschte Stärne, wo im abedheitere Himmel ob em Hombärg gflimmeret hei.
«Was het er eigetlech welle, der jung Grächwyler?» Das isch dem Papa Wagner dür e Chopf gange. «Es chunnt doch eine nid i mene churzen Urleb sowyt z’Visite, wenn er nid öppis Apartigs uf em Härz het. Däm cha’s doch glych sy, ob der Xandi zum Roverea geit. — Was gilt’s, es geit um d’Jumpfer Herbort!»
Über däm chunnt ihm z’Sinn, wie alleini er doch eigetlech da sygi, i sym Ortbüehl, und syni Gedanke gange zrügg — zrügg bis i d’Zyt, wo-n-er no öpper gha het, mit däm er settig Sache het chönnen erörtere — sy Frou.
«Myn Gott doch o», seit er halblut, «me sötti halt nid müesse so dahindeblybe. Das het sech einisch alles so schön agla — und jitz?»
Der Mond isch über d’Tannespitze vo der Chapferen ufecho, und der alt Herr isch geng no 133 dagsässen und het vor sech ane gstuunet und gar nid gmerkt, daß am Ygang zur Terrasse vom Hof här e Frou steit und studiert, öb si ächt zueche dörfi. D’Muetter Balz isch es gsi, wo juscht o dänkt het, me sötti nid alleini müesse zrüggblybe, gar de no i settige böse Zyte, wo afange bald keis meh ds andere well verstah. Si het nümme gwüßt, wo uus und a mit ihrne Sühn, wil der Hansueli dem Chrischte ds Läbe suur gmacht het.
Im Ougeblick, wo si ne Schritt vüretsi tuet, gseht si, wie der Herr d’Armen uf e Tisch leit und der Chopf druuf, und es dunkt se, er zucki so eigets, schier wie nes Chind, wo briegget. Da het si nid zueche dörfe. «Myn Gott doch o», het si dänkt, «ob Herr oder Chnächt...! Es wott mit Schyn niene meh patte.»
O so ne Stärnehimmel! Wie wohl das tuet. I der ganze wyte Wält git’s nüt, wo eim so dütlech seit, daß ekeis Leid und kei Chummer z’tief isch, er findet no ne Troscht. Luter Ouge, wo abe luege. Und wie voller ds Härz, descht meh Stärne gseht me zwitzere. Und wenn eis der Blick derfür het, so gseht es das heilige guete Lachen am Stärnehimmel, das Lachen ob em lätzen Yfer vo de Möntsche, das Lache, wo seit: Alles ds hindervür da unde; aber wär der Chopf uuf het, söll heiter gseh.
Aber wenn einisch hieniden es tolls Gstürm los isch, so vergässe si allizsämen ufz’luege. Nume grad vor sech anen und jedes am andere vorby! Und niemer schaffet meh dem anderen i d’Hand.
134 Di Zwee, wo jitz vo der Schwarzenegg gäge Röthebach gloffe sy, hei sech o nid g’achtet, wie schön e Herbschtnacht i de Bärge cha sy. Oder het’s nen ächt doch öppis gseit, wo si bim Äbnit a der Langenegg zrügg gluegt und nüt meh hinder sech gseh hei als e See vo wyßem Näbel bis a ds Stockhorn übere? Keis Dorf, keis Liechtli, kei Chilchsturm meh, alles verschwunde! Nume no Näbel, Bärge, Stärne. — Tripp trapp sy si gloffen uf der herte Straß und hei chuum gwüßt wohi. Nume furt vo daheim. Aber mit ihrne Gedanke sy si no dunde gsi, under em Näbel, under em Husdach und hein es Längs und es Breits mit der Muetter gredt, warum si se-n-im Stich gla heige, z’mitts im letschte Wärchet vo däm böse Jahr. Isch öppe nid Befähl ergange vo Bärn ufe, d’Jungmannschaft müeß sech ga stelle zur Helvetische Legion, damit me der Franzos chönni gschweigge? Damit me di erstritteni Freiheit chönni versichere, hei d’Franzose gseit. Anderi hei wohl gmerkt, wie’s gmeint isch: dem Franzos d’Cheschtenen us em Füür reiche.
Es isch geng usgmachti Sach gsi mit der Muetter Balz, daß der Chlöusi sech söll ga verstecken uf em Bärg vo ds Vatters Brueder im Wachseldorn, sobald daß es de ärnscht gälti. Und jitz isch es ja cho. Mit Todesstraf hei si afa dröje. Het me da no dörfe warte? Es isch de alben undereinisch z’spät.
Jaja, Chrischte, alles rächt. Aber isch dä Bürschtel nid afange groß gnue, für alleini dert ufe? — Das wohl, aber äbe... Wenn Hansueli nid wär!
135 Tripp trapp, tripp trapp. Me hätti nid dänkt, daß di zwee so guet würde marschiere. Aber me louft halt ring i nere schöne Herbschtnacht, ob em Näbel.
Dert isch ändlech Liecht i mene Huus. Und de no wie! Das isch nid numen i mene Stall oder i nere Chuchi. — Und nid nume Liecht. — Musik. Tanzmusik! — Das isch ds Wirtshuus i der Südere.
Jitz chunnt dem Chrischte z’Sinn, daß hütt viel War vo de Bärgen abe cho isch. Si sy ja mängem Trüppeli begägnet. Das isch o neu, daß me so spät i d’Nacht yne no darf schreegle. Bis jitz wär das nid erloubt gsi. Aber jitz gspürt me scho bis a Chapferechnubel ufe, daß öppis het la gah, wo sünsch ds Volk in Egi bha het.
Dene beiden isch es nid um ds Tanze gsi. Und derzue het’s gheiße luege, wo me d’Nasen yne steckt, vowäge juscht a settigen Orte la sech d’Wärber und Hatschierer gärn zueche, wo jungs Volk binenand isch und d’Wyhäne rünne. Aber eh weder nid isch hie öpper vo ds Balz Bänzes, wenn nid gar är sälber, ds Vatters Brueder. Vo hie sy’s ja nume no nes paar Schritt i Wachseldorn.
Di Beide gange zueche. Der Chrischte seit: «Wart grad eis!» und gogeret uf ne Schyterbyge, für i d’Stuben yne z’luege. «Dert hinger hocket er. Es isch ne. Jitz dörfe mer härzhaft yne, Bänz het e breite Rügge.»
Und du sy si yne. Me het grad gmerkt, daß da öpper Neus derzue chunnt. Aber der Balz Bänz het se-n-erscht erchennt, wo si grad näben ihm gstande sy. Du het er se gheiße zuechesitze. «Henusode», 136 het er gseit, «dir müesset scho öppis Apartigs i der Nase ha, daß dir sövli wyt loufet, für ga Z’schryße.»
«Es isch is wäger nid um ds Schryße», seit der Chrischte, «mir sueche ganz öppis angers.»
«So so. Isch öppe wieder neuis los vo Bärn ueche, he? — Seh, Chlöusi, rütsch nume härzhaft da hingere. Es nimmt di niemer. Was macht ds Müetti? — Gsundheit! — Es söll gälte.»
Bis dahi hei di Meitscheni — chuum es Dotze — uf di beiden Ortbüehler gluegt, nid anders als d’Guschti ufluege, wenn e frömde Möntsch über d’Weid louft. Aber jitz blaset ds Klarinett zum Ala: du, söll i dises, du, söll i äis vo dene Tübeli näääh? Und d’Gyge het geantwortet: Glych — glych — glych. Nimm’s nume gly! D’Buebe hei ihri Chüejerarmen umgleit, und d’Walzmühli het afa rein mache. Es isch nid Erläses gsi, was si underegmacht und für e Winter versacket het, allerhand chlyne Verdruß und fädigi Längizyti. Aber grumplet und gchrauet het’s, me hätti sölle meine, der ganz politisch Chyb und Nyd wärdi z’chlyne Brösmeli gmahle. D’Buzeschybli hei gchlefelet und d’Trinkgleser gchlingelet und gsuret.
Was hinder em Tisch a bösem Mahlguet ufghüüfflet gsi isch, hätti o i Trichter ghört, het aber nid abe welle. Di beide Balze hei drygluegt wie di sibe tüüre Jahr, und es isch nid lang gange, so hei di Tanzluschtige das afa gspüre. Me het’s nid gärn, wenn i nere guet gluunete Dorfeten öppis süürelet. Zwöi vo dene Meitscheni sy eis worde, 137 sie welle «derhinger u mit der Mählbürschte ga nachefahre».
«Seh, Chlöusi, mach nid der Plärihung! Lüpf u häb eine mit mer!» het’s gheiße.
Und ds ander Meitschi het am Chrischten ume grangglet.
«So rächt!» het der Balz Bänz dene Meitscheni zueblinzlet — ds einten isch sy Tochter gsi — «gheiet se nume dry, i d’Stampfi, so chunnt ne der Geischt ume!»
Si hei müesse, öb’s ne drum syg oder nid. I der Erschti hei si ihrne Meitscheni ob allem Dräje no ganz wehlydig über di runden Achsle gluegt. Aber d’Frou Musika, wenn si einisch büürsch chunnt, mit mene früsche Röseli im Chittelbrüschtli, so isch si wäger di töllschti Jumpfere landuuf und -ab und lüpft die schwärschte Buebe. Im Ortbüehl unde het me gar lang ekei luschtige Ton meh ghört gha, und drum het’s jitz di beide Balze halt o descht ehnder gno. Es müeßti eine doch o gar e herthölzige sy, für nid nahz’gä, wenn es rotbrächts Meitschi mit drei Schueh länge Züpfen a ds Bort vo syr Trüebsal zuechechneulet und ne wott a nen Arvel zieh: «Chumm use, chumm!»
Der Chrischte het bald errate gha, wär ne dräjt, ’s isch ja sy Bäsi gsi. Aber der Chlöusi hätti du nam erschte Tanz o möge wüsse, wär ne ds Bort ufschryßi. «Wäm bisch?» het er gfragt. Und äs het g’antwortet: «Gäll, wenn d’s wüßtisch!»
So fat alben a, was Längi wott übercho.
138 Uf däm Trom ungfähr isch es wyter gange, bis di Alte Fyrabe befole hei. Der Balz Bänz isch mit ds Brueders Bueben uf e Heiwäg. Es verstandi sech vo sälber, daß si hinecht bi ihm undere schlüüffe, het er gseit, und morn chönni me de wyters luege. Ds Völkli isch i der Fyschteri bald usenand gsi. Eis und ds andere het doch afange chly gnue gha. So ne Heifahrt vom Bärg mit dem Veh git halt z’tüe. Und wenn hie o nume die binenandere gsi sy, wo grad i der Gäged gwohnt hei, so sy si halt doch wyt gnue gloffe gsi und hei doch o ihri paar Guschteni zerscht heibracht gha. Di größere Chüejer sy scho wyt talab gsi und hei sech niene versuumt.
Hie und da isch no en usöde Juzer us mene Graben ufgfahre, und du isch es still blibe. O vo dene Balze het me nüt ghört als der Trapp vo ihrne schwäre Schueh. Nid daß si nüt meh hätte gwüßt z’sägen oder z’frage; aber si hei allizsäme d’Ohre gspitzt, bsunderbar der Chlöusi, wil wyt vornen ane d’Meitscheni gloffe sy, a eim Trübel, und gar tuusigs luschtig gsunge hei. Es sy ihrere geng weniger worde. Bald sy’s nume no zwöi gsi. Und wo me vor ds Bänze Huus aglanget isch, het me no nes einzigs ghört. Der Chlöusi hätti sy Chopf derfür ygsetzt, es sygi di Stimm, wo-n-ihm gseit het: «Gäll, wenn d’s wüßtisch!»
Brandschwarzi Nacht isch es gsi. Grad chuum di mächtigi Waldmasse het me chönnen underscheiden under em höche wyte Stärnehimmel. Und us der Fyschteri geng no di schöni läbeswarmi Stimm!
139 «Seh, Chlöusi! — Chlöusi isch ja nid da! — Wo isch jitz dä... He, du, wottsch öppen unger ere Tanne ga ligge, he? Yhe jitz!»
Ds morndrisch am Morge het’s du gheiße: U jitz?
Daß der Chlöusi einschtwyle het sölle hie blybe, bim Bänz, isch scho nächti verabredet worde. Da het’s nümme viel gä z’brichte. Und der Chrischte het gseit, er blibi am liebschten o grad da, aber er dörf sech nid länger versuume. «Chlöusi wär jitz emel afen am Schärme, un i mueß däich ga luege.» Er het grüüslech danket, und me het wyters nüt dranne gfunde, daß er hei well ga «luege». Der Chlöusi het ne no bis zur Wägscheid a der Südere welle begleite, und e Bitz wyt het er’s la gscheh. Si sy im Näbel der Straß zue gloffe. ’s isch fröschtelig gsi und einsam, öppe hundert Schritt sy si gange, da seit der Chrischte: «So, chehr jitz um. I merke scho, du hesch aber ds Gränne z’vorderscht. Aber jitz häb an di u stell di brav. Gang jitz!»
«Löjt mi de nid dahinger bis i Ustage, hesch ghört? Säg’s de der Muetter!» chähret der Chlöusi, «es gfallt mir nüt, me gseht ja nüt weder Wald u Chräche. Was söll i o der liebgottsändig Tag afa?»
«He, si wärde der de scho z’tüe ha. Gang jitz! Bhüet di der lieb Gott!»
Dermit isch der Chrischte mit länge Schritte wyters. Bald het me nen im Näbel chuum meh chönnen underscheide. Es Chehrli het der Chlöusi 140 no syni grobe Schueh uf em usgcharrete Wäg ghöre chraue, und du isch es totestill gsi — schuderhaft einsam. D’Böum und d’Hüser — dünn gnue gsäjt — hei wie ständligi Schätten usgseh. Am Boden isch alles naß gsi, ds Gras und d’Spinnhuppelen uf em Gstrüpp voll silberigi Touchrälli. Und jitz isch dä groß Kärli wahrhaftig ds Plären acho. Er het sech gschämt wie ne Hund und isch vom Wäg ab, i d’Tannen ynen und planlos am stotzige Chrachebord umegstriche. Wenn er sech nume Meischter würd, het er geng dänkt. Eigetlech wüß er ja sälber nid, was er z’pläre heig; aber öppis het ne drückt. Er het gar nid vo däm Chrischte chönne loscho, und wenn er öpper i der Neechi gwüßt hätti zum Brichte, so hätt er ihm bhertet, der Chrischte heigi sälber öppis gha z’verwärchen und ne nume zrügg gschickt, für nüt müesse la z’merke.
Ändlech isch der Chlöusi i nere Blütti uf ne Boumstumpe gsässen und het gstuunet und gstuunet, bis nen en Urhanen erchlüpft het, wo schwär us de Tannen ufgfäcklet isch, öppis Grüüslechs vo mene Vogel, het’s ne dunkt, wie-n-er no nie eine gseh heig. Erscht jitz achtet er, daß um ihn umen alles voll Wyderösli ufstänglet und es wilds Ghürsch vo Brambeeristude. Der Näbel vergeit, und me gseht ändlech o, wie di Gäged da oben isch. Es tiefs Tal zieht sech gäge Morge derdürab, und vo allne Syte loufe vo de Bärggrinde wildi Chrächen und Grebe dry abe, wie d’Rischpe vo menen allmänds Chöhliblatt. Und alles alles 141 Tannewald. Nume dert äne, a mene Walm uf der Sunnsyte, stande di zündtgääle Cherze vo mene Dotze Lärchböum. Und grediübere gseht men uf de größere Blüttine Sennhütte. Tief unde, i de Grebe, ruuschet Wasser, und ds Waldecho treit’s de Wände nah. Der blau Himmel lachet ob der großen Einsamkeit. Albeneinisch, wenn er vor e blaue Talusschnitt vürechunnt, gseht me ne Stächvogel im Boge fahre. Aber sünsch wyt und breit keis läbigs Wäse. Ja, hie wohl, hie cha me sech de gwüß vor de Wärber verstecke!
Nah-ti-nah isch du dem Chlöusi ume z’Sinn cho, was nächti gangen isch. Wo i aller Ärdewält isch ächt das Meitschi hi gloffe? ’s isch doch i dä Wald yne, dem große Chrache zue. Und doch gseht me da keis einzigs Huus, wo ne Chrischtemöntsch drinne chönnti wohne. I Luft und Sunneschyn wird’s emel nid ufgange sy. So öppis chönnti eim zwar schier z’Sinn cho, wenn me dänkt, wie-n-es gsunge het und wie jitz da im ganze Talchessel umenand es Ruuschen isch.
«Ja nu», seit sech der Chlöusi, «es wird mer öppe de wohl wieder ebcho, villicht no am erschte, wenn i nümme dra sinne.» Und du het er sech ume zu ds Bänzes Huus zuechegla, für öppis ga z’wärche.
Es isch scho bald e Wuchen um gsi, sitdäm der Herr Wagner d’Visite vom junge Grächwyler gha het, Samschtig-Abe. D’Frou Balz und ihri Lüt hei ds Wärchzüüg im Brunnetrog gschwänkt, und 142 ds Lisebeth het im Südeltrögli e Chorbete Härdöpfel mit dem Bäse gwäsche, da seit d’Muetter: «Jitz düecht’s mi doch de afe, er chönnti ume da sy, der Chrischte. Er het’s sünsch nid im Bruuch gha, so lang furt z’blybe, wenn er öppe hi isch und gwüßt het, daß me daheim all Händ voll z’tüe hätti.» Dermit isch si gäge ds Huus zue.
Der Hansueli schwaderet mit dem Charscht im Brunnen umen und brummlet: «Er het drum nie nüt uf sträng Wärche gha, Chrigeli.»
«Los, säg!» git ihm ds Lisebeth ume, «das hingäge säg de nid vo Chrischti. Du recksch ihm nid ds chalt Wasser vo da nache. — I troue, da syg öppis angers d’Schuld, daß es ihm nid herter pressiert mit Heicho.»
«Das söll dänk aber uf mi gmünzt sy, he?»
«Chausch es näh, wie d’witt.»
«Chan i?»
Ds Lisebeth nimmt der Stunggibäsen i d’Händ wie zum Bajonnettfächte. «Du hesch ne vertribe mit dym ewige donners Woule.»
«So? — Han i?»
Der Hansueli lat der Charscht im Trog und steit da, wie wenn’s a ne Hoselupf gieng.
«He ja», fahrt ds Lisebeth furt, «näbe dir wett o der lieb Stäffe bure. Weiß ke Möntsch, was du im Gring hesch. We der zächet Teel vo däm wahr wär, was du ertroumet hesch, so chönnte mer läbe wie der Herrgott in Ängiland. Aber vom Laferen und Hubeeten isch my Tüüri hock a Bode no kes Böhndli errunne.»
143 «Schwyg jitz! Süsch chausch de morn dyner Zäng us em Chropf uehe grüble.»
Mit däm schlängget er sech der Charscht uf d’Achslen und geit i Wärchzüügschopf. Me hätti chönne meine, es sygi dert innen e Muni abcho, so het me ne ghöre räblen und rumore.
Ds morndrisch, wo’s zsämeglütet het, sy d’Muetter und ds Lisebeth, jedes mit mene Meieli vo chlynen Aschter und Reseda im Chittelbrüschtli, z’Predig gange.
«Chumm du jitz o!» seit d’Muetter zum Hansueli. «Channsch de nache geng no zur Sach luege.»
Der Hansueli het scho vom früeche Morgen a i der Schüüre ghantiert, wie no nie, und derzue gcholderet und ufbegährt. «Ja», brummtet er der Muetter zur Antwort, «daß me mer de aber der fuul Hung vürhet.»
D’Muetter het’s nid ghört. «Dä Chrischte, dä Chrischte!» seit si zum Lisebeth. «Wenn er bis hinecht nid chunnt, so mueß mer morn eis i Wachseldorn uehe.»
Wo si vo der Predig hei chöme, isch niene kei Hansueli umewäg.
«Am Änd isch er doch no z’Predig cho», meint d’Muetter. «Villicht daß er uf der Portloube gsi isch u jitz öppe no mit angerne z’brichte het.» Aber es isch Mittag worden und kei Hansueli zum Vorschyn cho. Di Froue hei enand mit großen Ougen agluegt, und keis het öppis dörfe säge. Der Namittag isch verstrichen und geng no kei Hansueli da...
144 «Jitz cha me nümme länger warte mit Mälche», seit ds Lisebeth. Und du hei sech di beide Froue mit dem Hüeterbueb derhinder gmacht. Si hei ds Vieh vo der Matte zsämetriben und i Stall gjagt. Di letschte drei Chüe hei no am länge Trog hinder der Schüüre gsoffe, und der Bueb het bi der erschten im Stall afa arüschte. Da ghört men undereinisch dem Hansueli sy Stimm vom Hof här under der obere Stalltüre: «Use da! — das git es schöns donner Gchafel, we ds Wybervolch wott ga der Mälcher mache. Seh! Furt! Use mit ech!»
«Los, Bueb!» seit d’Muetter, «so chumm mer de nid!»
En Ougeblick het’s gstillet. Muetter und Tochter sy verschwunde. Aber chuum sy si dusse gsi, so fat er wieder a fluechen und brüele, daß der Hüeterbueb under syr Chue dänkt, wenn er nume wüßt, wie use! D’Chüe hei nüt gha z’förchte. Der Hansueli het no im böschte Ruusch der Buur nie verlougnet. Ruuch umgangen isch er ja mit allem, aber er hätti keis Tier gstüpft oder ghoue, oder es hätti de müesse sy, für öppis Ungschicktem z’wehre. Aber wo-n-er du dä arm Bueb erwütscht, schryßt er ne vo der Chue wäg und schießt ne zum Stall uus wie nes Schyt. Dernah bindt er sy Mälchstuehl um und fat afa mälche. Derzue het er i eis Loch ynen under di Chue undere gwalschtet. Wo-n-er der erscht Chübel geit ga lääre, lyt dä Bueb wahrhaftig geng no uf em glyche Fläcken uf der Bschüsi usse, uf em Gsicht. Jitz isch er doch du erchlüpft. 145 Er geit use, stüpft e chly mit dem Holzboden an ihm ume: «Seh, häb uuf! Es wär si o derwärt.» Aber der Bueb tuet eke Wank, und der Hansueli gseht o, daß er ordlech blüetet am Chopf. Da nimmt er nen im Äcken am Hemli, stellt nen uuf und luegt ihm i ds Gsicht. Der Bueb tuet d’Ougen uuf, ganz sturm; aber nah-ti-nah erwachet er z’grächtem, und jitz luegt er der Hansueli mit nere settigen Angscht a, daß dä afat lache: «Eh du donners Plöteri, du. I tue der ja nüt. Chumm! Du muesch o luege, wo d’mit dem Gring hi fahrsch! So geit’s, we me vor luter Forcht uf d’Bschüsi nidergheit. Du gisch mir e Soldat, du. Chumm, putz di chly!» Mit syne ruuche Finger het der Hansueli ihm ds Bluet bim Tränkitrog abgwäsche. «So, chumm hock e chly uf ds Milchbänkli, bis daß d’di ume bchymisch.»
Der Bueb het gfolget und isch ga sitze, ohni Mux z’mache. Und bi mene Haar hätti’s ne no glächeret, wo der Hansueli jitz sälber der Chopf a mene Träm aschlat, daß es ne schier überschlat. Mit Ruren und Flueche het er wyter gmulchen und über d’Regierig und ds Wybervolk plaferet, bis ihm d’Chue mit dem Wädel eis über ds Muul gstriche het.
Wo-n-er mit dem Mälche fertig gsi isch, het er der Bueb mit nere halbvolle Mälchteren i d’Chuchi übere gschickt, und bald druuf isch er sälber cho.
«Was hesch du mit dem Bueb gmacht, Hansueli?» wott d’Muetter wüsse.
146 «He, das wär si o derwärt, wäge so me Müüßi!»
«Das wär no ds Mingschte, Hansueli», fahrt d’Frou Balz furt, «aber daß du so heichunnsch! Das wott i de nümme ha, daß d’s nume weisch. We der Vatter no läbti, wohl, dä wurd der der Marsch mache! Wo bisch gsi, der ganz Tag?»
«Das isch my Sach. U u u wenn i allne same d’Arbeit mache söll, so wott i de o no öppis z’säge ha.»
«Du chasch’s jitz ha, wie de witt; aber we d’nid Ornig ha wottsch, so gangen i der Herr ga reiche. Ja, u das tuen i.»
«Der Herr?»
«Ja, lue mi numen a.»
«Söll i mi öppe förchte vor däm Mandschgi? Das schlat men a d’Wang, daß es blybt chläbe. Er söll si nume zuehela, dä!»
«Guet, i gange. I will de luege...»
«Eh, Muetter, tue di doch nid ergellschtere. Das isch doch eke Sach, wenn i einisch a me Sunndig uf Thun yhegange. My Sach han i no geng gmacht. Du hesch di wäge dessi nüt z’chlage. U u dir heit ja jitz de o Rueh vor mer.»
D’Muetter het uf das nid g’antwortet; aber si isch doch erchlüpft drob und het müesse nachesinne, was der Hansueli dermit heigi welle säge. Ob em Gschirr-Dänneruume chunnt es se du doch a, no einisch dra z’tüpfe: «Wärisch früecher heicho, so hättisch o bizyten ungere chönne. Du hättisch d’Rueh no nötiger weder mir.»
147 «Nid wäge däm, nid wäge däm.»
«Was wottsch de?»
«Was i wott? — Das isch nid schlächt: was i wott. We men i d’Garnison mueß, so fragt niemer, öb me well.»
D’Muetter wird chrydebleich. «Wohi sott?»
«Yrücke.»
«Du bisch nid gschyd. Du wirsch mer öppis eso welle ga agä?»
Uf das hi lachet der Hansueli vor sech ane. «Ja gsehscht jitz, Muetter! — Jitz bin ig ech mit Schyn doch nid so vürig, wie ds Bethli nächti no gseit het.»
«Seh, use mit der Sprach! Was isch los?»
Statt z’antworte, steit der Hansueli uuf, tschalpet zur Tür usen und seit geng vor sech ane: «Hjä! Hjä! Hjä!» Und vorusse fat er afa singe wie ne Nachtbueb: «Oh du liebs Ängeli — Rosmari — Stängeli.»
«Mit was hei mir o das alls verdienet, Lisebeth?» jammeret d’Muetter. Si lat sech uf ds Ruehbettli fallen und stuunet i ds Läären use.
«Eh, es isch villicht gar nüt dranne», tröschtet ds Meitschi, «i nähm mer’s no nid so z’Härze, Muetter. Wär weiß, morn, wenn er ume nüechteren isch, weiß er vo allem zsäme nüt meh. Er het is jitz nume welle mache z’bherte, wie wärt daß er is sygi.»
«Aber dä Chrischte!» seit d’Muetter. «Wo blybt o der Chrischte?»
148 Si het nid viel gschlafe di sälbi Nacht. Erscht gäge Morge het es se no chly gno, aber du descht schwärer, so daß si nid, wie sünsch, vo der erschte Heiteri a alles gschmöckt het, was um ds Huus ume geit. Si isch nid übel erchlüpft, wo ds Lisebethli se chunnt cho vürehosche: «Muetter, Muetter, chumm lue!»
«Was git’s?»
«Chumm lue!» Und usen isch es.
D’Muetter findt ds Armloch vom Tschoope schier nid, so isch es nere-n-i d’Glider gschosse. Si wärde mer doch, will’s Gott, nid öppe der Chrischte bringe, wie im Ustage der Vatter! dänkt si nume. Es het neue nid rächt welle tage. Der Näbel het sech über Nacht obsig gla, und es het töuerlet.
Wo si vor d’Türen usechunnt, steit eine da i der Montur, e große Kärli. Der Kaput het vom Tou gschimmeret wie nes agloffes Glas.
«Het er öppe no nid z’Morge gha?» seit er juscht zum Lisebeth, «so gät ihm no hurti nes Brönnts. Das wird ihm jitz de no mängisch passiere, daß er nüechter i d’Sätz mueß. — Guete Tag, Muetterli, schön — schön! Du wottsch o ne brave Soldat a di gueti Sach stüüre.»
«Wär het Euch das agä? — Machit Dir, daß Der furtchömit! I ha nid der Wyl, settigem Gstürm abz’lose.»
«Ume hübbeli, Frou Balz. Es isch si nid der wärt. Er chunnt ja de ume.»
«Furt jitz, enangerena, oder i reiche der Herr!»
149 Der Soldat lachet hälluuf. «Der Herr? — E der Donner! Heit dir no ne Herr? — Reichet dä nume vüre, so git’s öppis z’gschoue.»
Jitz erscht gseht d’Frou Balz, daß am Spycher äne no ne ganzi Kuppele Militär und jungi Bursche z’Schärme steit.
«So», fahrt der Wärber furt, «aber jitz hei mer lang gnue treißet. Wenn er nid bald chunnt, so wei mer ne de ga sueche.»
«Es wird Ech öppe nid ärnscht sy», seit d’Muetter. Der Chifel waggelet nere, und si weiß nid rächt, was si wott. Söll si dene Lüte wehren und under d’Tür stah oder der Herr Wagner ga rüefe? — ’s isch beides nid nötig gsi. Im glychen Ougeblick, wo der Hansueli mit mene strube verchuzete Chopf us em Stall vürechunnt, geit d’Hustüre vom Herrestock, und der Herr Wagner chunnt über e Hof derhär.
«Hansueli, Hansueli! Du wirsch mir doch nid öppis eso ga anemachen u zum Militär welle?» seit d’Muetter Balz.
Der Hansueli macht e böse Chopf und brummtet: «I ha der’s ja nächti gseit, i müeß.»
«Was müesse! Die hei däich Mannevolch gnue z’Bärn nide. Hesch ne nid chönne säge, wie mir drinn sy?»
Der Wärber lachet übermüetig: «Muetterli, Muetterli! Wo brächte mir en Armee zsäme, wenn mer uf settigs wette lose? — So, Hansueli, Chopf uuf! Dert übere!»
150 Da stellt sech der Herr Wagner vor e Wärber: «Wär git Euch ds Rächt, dä da z’näh?»
«Und Euch ds Rächt, Eues Muul dryz’hänke?» antwortet der Wärbeoffizier.
«Das will ig Ech de scho säge», git der Herr Wagner ume, «aber dä Bursch blybt hie! Wie söll di Witfrou da bure, wenn si keis einzigs Mannevolk im Huus het?»
«Si het ja no zwee», brüelet eine vom Spycher här.
«Also», seit der Wärber, «syd nume zfride, sünsch näme mer de die o no grad.»
«Aber um der tuusig Gotts wille...!» D’Muetter Balz weiß gar nümme, wie und was. «Das wird doch jitz nid müesse sy?»
«Los jitz, Hansueli!» macht sech ds Lisebeth a sy Brueder. «Wär söll de mälchen u...?»
«Gäll jitz», seit er, «gäll, we diser nid dervo gloffe wäre! Gang se nume ga heireiche u säg ne, si heige jitz Rueh vor mir u vor de Wärber. Säg ne de nume, i heig für se müesse dra gloube!»
«E aber, Hansueli!» jammere di beide Froue. Und der Hansueli fahrt furt: «U wenn i nümmen umechume, so wüssit der de o, wär’s uf em Gwüsse het. — Un a allem zsämen isch niemer angers d’Schuld als dä da.» Dermit streckt er sy Fuuscht gäge Herr Wagner, wo mit spitzigem Gsicht und ballete Füüscht dasteit.
«So!» fahrt der Wärber derzwüsche. «Das geit mi alles nüt a. Das chöit dir underenand usmache. — Abmarschiert!»
151 D’Muetter und ds Lisebeth hei aber glych no dem Hansueli d’Hand drückt.
Und du sy si abmarschiert.
Us em Töuerlen isch e chalte Landräge worde, und ds Gwülk isch so tief ghanget, daß me nid emal über e Hombärg uuf gseh het.
D’Muetter Balz isch uf ds Bänkli a der Huswand gsässen und het i ihre Lumpen yne gschluchzet. E Zytlang isch der Papa Wagner vor nere gstande, d’Händ uf em Rüggen und het nüt gseit. Vom Dachtrouf isch ihm ds Wasser über e Rüggen ab grunne, und er het’s nid emal g’achtet. Ändlech seit er: «Ja und jitz der Chrischte? Wo steckt dä?»
«He äbe wüsse mer nüt von ihm.»
«Ja, dä mueß häre. Das geit nid däwäg.» Halb für sich seit er: «Was Tüüfels isch o i das junge Volk gfahre?» Und du wieder zum Balz Eisi: «Mer müesse halt öpper ufeschicke, i Wachseldorn; i will für öpper ga luege.»
«Wenn i numen afen öpper hätti zum Mälche», jammeret d’Frou Balz. «Loset, wie d’War brüelet!»
«Los, Eisi, gang du zu ds Stägmes vüren und säg ne, wie du drinn sygisch; es wird de wohl öpper ufz’trybe sy. Und derwyle gangen ig i ds Dorf um ne Bott uus.»
Der Papa Wagner het du dert e Metzger gfunde, wo i d’Langenegg ufe gfahren isch, und dä het ihm us Erbarme für ds Eisi versproche, er welli zum Bänz hindere ga nachefrage. Dä Metzger isch juscht dranne gsi, im Landhuus z’erzelle, wie das nächti i der Wirtschaft am Bärntor 152 z’Thun gange sygi und wie si gwüßt heige der Hansueli ufz’reise. Si heigen ihm agä, wenn er sys Jahr bi der Helvetische Legion machi, so heig er de z’Bärn e Stei im Brätt und de chönn’s ihm de nümme fähle, er wärd’s de scho zwänge, was er im Sinn heig.
Zwee Tag druuf isch dä Metzger wieder abe cho, dem Balz Eisi cho brichte, es heigi uf der Südere gschneit, es syg alles wyß, wie im Winter, daß me schier nid ab Fläck chömi. Aber vom Chrischte well niemer nüt wüsse. Ds Balzes heige ne zum letschtemal ds morndrisch gseh, nadäm er mit dem Chlöusi ufe cho sygi. Und o i der Südere heig ne niemer meh gseh.
D’Frou Balz isch totebleich worde. Di längschti Zyt het si gar nümme chönne rede. So wie si ihren Eltischte gkennt het, isch’s nere gsi, es chönni nid anders sy, als daß er sech es Leid ata heigi. Me het dem Herr Wagner Bscheid gmacht, und dä isch mit dem Statthalter z’Thun ga berate, was me tue chönnti, für dä Bursch la z’sueche.
«Herrjere», het der Statthalter gseit, «wenn mer alli wette la sueche, wo sech dä Herbscht verschloffen und verloffe hei, so müeßte mer e ganzi Brigaden uf d’Piste schicke.»
VI.
Uf der hindere Loube z’Grächwyl hei dersälb Morge, wo der jung Herr i ds Ortbüehl underwägs gsi isch, ihrere zwöi d’Chöpf zsämegsteckt, der Gutschner und ds Bäbi, ds Chammermeitli. Si hei beidi a mene Zedeli umegstudiert, wo ds Meitli im einte Schueh vo der Jumpfer Herbort gfunde het; aber wil weder ds einte no ds andere Gschribes het chönne läse, sy si nid wyt cho. Ds Bäbi het welle ha, das Zedeli gälti ihm, und wäri nid der Hannes derzue cho, so wär’s halt d’Jumpfer Herbort ga frage, was si dermit welli säge. Aber der Hannes het du gwüßt z’brichte, der jung Herr sygi nächti da gsi und i aller Stärnefrüechi ume furt, eh weder nid heig dä das Zedeli gschribe. «Villicht — wär weiß — hätt er gärn zue re yhe wellen u het si-n-ihm nid begährt ufz’tue.»
«Eh, du bisch jitz o eine, du! — Das hei Herrschaftslüt nid im Bruuch.»
«Jä lue, es cha einisch ds erschtmal sy. Weder i wott nüt gseit ha.»
Uf das hi hei si lang geng nume ds Papierli agluegt und der Schueh vo innen und ussen und nüt begriffe, wil er no ganz und unversehrt gsi isch. Und chehrium isch es jedes mit der Hand dry gschloffen und het gseit, me gspüri emel ekei Nagel drin, daß men öppe sötti yhetopplen oder abstemme. Für e Schuehmacher chönni dä Zedel nid sy.
154 Ds Bäbi het scho lang gmerkt, daß der Hannes a öppisem umenürgget und nid darf userücke dermit, und villicht het’s es ihm scho ab synen Ouge chönnen abläse, wo nid besser hei chönne hinderzieh als e früsch putzten Uniformchnopf. Emel der Gleitigi vo der Antwort nah, hätti me’s chönne meine.
«Me sötti ds Amelie frage, das chönnt’s läse.»
«Ä’ä, dä chätzers Sydebitz bruucht d’Nase nid o no da drinne z’ha. Das geit die nüt a. Si meint scho so, si heigi ds Pulver ersunne.»
Aber di Abwehr isch scho z’spät cho. Ds Amelie steit bereits uf der Louben und streckt dem Chammermeitli nes Paar Stögelischueh vo der Maréchale dar.
«Dir täten allwäg o d’Finger sure bis Liechtmäß nam Jüngschte Tag, we d’einisch sälber müeßtisch e Schueh putze», brummlet ds Bäbi, ryßt dem Amelie di Schüehli us der Hand und schießt se bis a d’Hüslitüre hindere.
Ds Amelie überluegt di Unmanierlechkeit. Derfür het es ds Zedeli gläse gha, gäb öpper dra dänkt het, ihm’s under d’Nase z’ha. Und jitz hei syni Ougen o nid besser möge d’Freud a däm gfundene Frässe verstecke, als vori dem Hannes syni, trotzdäm es mit syr Herrschaft sowyt umenandere cho isch i der Wält. Es leit das Papierli mit der ganze Bordüre vo Schuehwichsi-Fingerabdrück schön zsämen und wott dermit überufe. Aber oha!
«Gib häre!» het’s gheiße.
«Hehe! Nume nid eso herrschelig!»
155 «La gschoue! Gib das Papierli vüre, oder i will der de zeige, wo d’Chatz im Strou lyt.»
Der Hannes isch rächt übel dranne gsi. Er hätti’s mit beidne guet sölle chönnen und het’s bis jitze famos guet verstande, geng di einti gäge di anderi usz’spile, und isch däwäg Hans oben im Dorf blibe. Aber jitz, wo beidi mit wilde Blicke Hülf von ihm verlangt hei, isch Neutralität meh gäbig als ehrevoll gsi. Ds Bäbi het di anderi bereits i de Finger und dräjt nere ds Handgleich, daß si grediuse brüelet. Jitz, wenn er’s nid wott la druuf abcho, daß im nächschten Ougeblick ds Amelie wie ne verhaglete Wäberchnächt im Egge lyt, so mueß er derzue tue.
«Hör uuf!» befiehlt er. «Hör uuf! Das chönnt fähle.»
«So gib use! Das ghört der Jumpfer Herbort.»
«La mi sy! Ui ui ui!»
«Seh! Heit doch o Verstand! Si ghöre’s ja dinne!»
Ds Bäbi lat aber nid lugg, bis es sy Zedel ume het. Ds Amelie mueß ne la fahren und geit i ds Huus yne ga pläre, e chly meh als absolut nötig. Ds andere strycht das verfunggete Zedeli mit der Handballe glatt, und derby überchunnt das billet-doux d’Standesfarbe vo Bärn, vowäge ds Amelie isch um und um voll Gufe gsi, und ds Bäbi het sech desse nid g’achtet gha. Erscht, wo der Zedel wieder i sym Schueh isch, schläcket es sech d’Chräblen a der Hand ab.
156 Aber, wär gwinnt, darf useheusche. E ganzi Kapitlete het der Hannes us ds Bäbis Ouge chönnen abläsen über ds Schöntue uf di lätzi Syte.
Wo du bald druuf ds Chammermeitli der Jumpfer Herbort, no schier usser Ate, di Schueh vor ds Bett a Bode stellt: «Da!» und derzue Ouge macht wie ne Schwingerchünig, isch ds Madeleine zerscht nid rächt drüber cho, was das «da» z’bedüte heigi. Der Zedel het es erscht lang nachhär gfunden und sech du der Chopf zerbroche, warum der Fritz Gatschet nid e chly nes süberers Papierli gfunde heigi für sys Message. Aber, suber oder nid, der Inhalt isch z’wichtig gsi, als daß ds Madeleine da dran wäri blybe bhange. Es isch also doch, wie-n-i vermuetet ha, seit es sech, aber wie chunnt dä Zedel dahäre? Der Fritz isch ja, weiß der Himmel wo, bim Militär. Oder am Änd doch nid?
Vorusse het der groß Stärbet agfange. Ds Loub isch scho rot und gääl gsi, und alles het a ds Ywintere dänkt; aber jitz het ds Madeleine, um nes neus Gheimnis rycher, ganz anders agfange däm Winter etgäge luege, wo’s ihm bis jitz geng so gruuset het dervor.
«Bäbi», het es agfangen und d’Türen i ds Schloß zoge, wo ds Chammermeitli isch cho d’Servante i d’Äßstube stelle, «wie isch das Zedeli i my Schueh cho?»
«He äbe», überchunnt’s zur Antwort, «äbe het’s di Allerwälts-Gwundernase scho i de Fingere gha, ds Amelie. U hurti hurti dermit zur Generali use welle. De hätte mer’s de gseh. Aber wolle, 157 dere han i gseit, was Gattigs. Heit Der se nüt ghört weiele?»
«Ja, aber drum wie-n-es i my Schueh cho isch, das nähm mi wunder.»
«Äbe, er isch mit Schyn nächti da gsi, der jung Herr. Der Hannes het ihm ufta. Aber er isch scho ume furt, gäb’s nume taget het.»
Mit däm gseht ds Madeleine uf em Tisch e ganz e gattleche Brief mit der glyche Schrift. Gärn hätt es no meh erfahre; aber es sy Schritte dür e Gang cho, und bald druuf isch me, ohni viel Wort z’mache, zuechegsässe. Der Brief isch im Sack vom Herr Gatschet verschwunde, und chuum het me di letschti Ankeschnitte versorget gha, isch ds Madeleine i Hüehnerhof gschickt worde.
Der Herr Gatschet het am Fänschter vorne der Brief ufgmacht und um und um dräjt und gchehrt und gluegt und nüt begriffe, wil ekei Stämpel und nüt vo der Poscht isch druffe gsi.
«Lis doch!» D’Frou verzablet schier vor Ungeduld.
Emel drümal hätt er ne chönne läsen i der Zyt, wo-n-er derfür bruucht het.
«Was schrybt er?»
«Es nimmt mi nume wunder, wär dä Brief bracht het.»
«I möcht lieber wüsse, was drin steit.»
«Sä!» Mit däm git der Herr Gatschet syr Frou der Brief und fat a mit de Händ uf em Rüggen i der Stuben ume loufe. «I ha’s wohl dänkt, es chömm de so», seit er für sich. — «Er 158 isch e dumme Kärli, der Bueb. — Mit settige sentiments chunnt eine halt syr Läbtig niene hi.»
Underdesse het du d’Frou Ida der Brief o düregläse gha. «Ach was!» het si nume gseit. Und du het me lang nüt meh ghört als dem Herr syni Schritte.
«Aber jitz wei mer se heischicke», fat d’Frou Gatschet wieder a, «ça ne sert à rien. Das chunnt halt so. Wie wett o dä Bueb e Frou finde, solang me däwäg ab der Wält isch!»
«Ja, du bisch guet. Wär het da use welle, für de Franzosen us em Wäg z’cho, du oder ig? Und es isch de no nid ds dümmschte, wo du mer i dym Läben agä hesch.»
«Nei, wenn i dänke, daß mer se jitz no der ganz Winter sötte goume! I weiß nid, wie-n-i das söll überläbe. Es verleidet mer alles zsäme.»
«Tant pis! Me cha se-n-emel jitz nid uf d’Gaß stelle.»
«So gangen i.»
«Es nähm mi wunder wohi. Du muesch di halt dryschicke. ’s isch no nid ds Grüüslechschte, wenn ein e Schutz hindenuse geit. — Aber me mueß nere’s säge.»
«Pärsee mueß me. I will nere der Brief de scho under d’Nase ha, wart nume!»
Der Herr Gatschet isch es paar Schritt wyters hin und här gloffe. Du chunnt er zu syr Frou zueche, und im Ougeblick, wo si mit mene Süüfzer zum Fänschter uus luegt, nimmt er nere der Brief vo der Schooß ewäg, steckt nen i Sack und geit 159 use, ga Öpfel abläse. A der ganze Gschicht het ne schier am meischte g’ergeret, daß er sy Suhn nid emal zu Gsicht übercho het. Us der Art und Wys, wie-n-er’s agstellt het, isch liecht gsi z’errate, daß er’s äbe nid het welle la druuf abcho, mit den Eltere müesse z’rede, daß es ihm also bitter ärnscht isch gsi dermit.
Mit menen umghänkte Zwilchsack isch der Herr Jerome d’Leiteren uuf, i ne Galwylerboum, het afa abläsen und derby dänkt, es syge villicht di letschte Grächwyler-Öpfel, wo-n-er abläsi. Er isch ganz trüebsälig worde drob, juscht wil’s eso ne schöne Herbschttag isch gsi und d’Sunnen uf de bluetrote Bletter vom alte Spalierbireboum am Huus warm und fründlech glänzt het.
Er isch no nid lang i sym Boum obe gsässe, so ghört er d’Türen i der Stube vo der Maréchale gah und du d’Stimm vo syr Frou. Aha, dänkt er, jitz geit’s los. Er spitzt d’Ohre, was me dem brävschte Ma nid cha übelnäh, wenn er i nere Boumgrippelen obe zwo Froue ghört syni Sachen erläse. Sy Truurigkeit isch verfloge wie der Morgenäbel am Schüpbärg, wo-n-er ghört, wie sy Frou di Gschicht agattiget. Wie-n-es sech schickt, nimmt si ds postscriptum vom Brief mit de compliments empressés de la part de son fils voruus, eso zum Yschieße. Und du geit’s wyter mit nere ganz praktische Tournüre: «Aber weisch...» Und du chunnt du ds résumé vom Brief, wie numen e Frou cha resümiere. Es isch ungfähr alles drinne gsi i däm résumé, was i mene Muetterhärz 160 chochet, wenn e guet ustüfteleti Bagglete fählgschlage het. Der Brief sälber isch nume so der Nagel gsi, wo me drann aghänkt het. Und nah-ti-nah isch geng dütlecher vürecho, wär a allem zsäme d’Schuld sygi, me sygi blamiert und heigi eis für allimal gnue vo dene Arrangements, wo doch nie öppis Gschyds derby usechömi.
Und du het en anderi Stimm g’antwortet: «Ma chère!»
Ähä, ähä, jitz wei mer lose. Aber bald gnue het der Herr uf em Boum dänkt: «jäso!»
«Wär anders», expliziert d’Frou Maréchale, «wär anders als ton cher mari het sech di ganzi Sach usdänkt? Grächwyl chönnti nätt sy, Grächwyl chönnti comfortabel sy, wenn — ja wenn me no dises und das chönnti dry und dratue; aber das alles choschtet e schöne Batze Gäld. Grächwyl hätti chönnen es charmants fief wärde, wenn der Stammhalter di rächti Frou derzue überchäm. Das isch en alti Gschicht: mit Schwigertöchtere bouet me de Sühn Schlösser.»
«I pfyffen uf Schlösser», ghört me d’Frou Ida.
«Ma chère, das isch geng so gsi: me pfyft druuf, sobald me weiß, daß si nid z’ha sy, aber erscht denn. Gib mer nume zue: du sälber und dys Mandli, dir heit ech di längschti Zyt mit nüt anders besser amüsiert als mit châteaux en Espagne. — Und — und — la mi nume rede! Und es hätti chönne grate, wenn nid ton cher fils... säge mer: ’s e chly dumm gmacht hätti.»
161 «Säg mer nüt über my Fritz. Er het eifach ds Härz uf em rächte Fläcke. I für my Teil cha numen approuviere, was er gmacht het. Aber mit däm han i ne nid ume, und der lieb Gott weiß, öb i ne no einisch umegseh. Chrieg isch Chrieg.»
«Du wirsch mi doch nid no welle nachenäh für das, was d’force majeure arichtet?»
«Churz und guet: du hesch mer mit der ganze Gschicht das Grächwyl verleidet.»
«Ah, das han i jitz dervo, daß i mer z’Bärn d’Füeß abgloffe und mi derfür härgä ha, bi dene Horrore ga z’antichambriere für dä Urleb!»
«Was du dervo hesch, muesch du sälber wüsse. Mir geit’s eifach gäge Strich, däwäg über d’Härzessache vo de Chinder z’dischponiere. Das isch en alti Mode, aber kei schöni, und es isch nid schad, wenn si verschwindet.»
«Si het ihres Guete gha. Gib zue, daß men im Alter, wo me hüratet, weder gix no gax vom Läbe weiß. D’Chatze sy di erschte nüün Tag blind, d’Möntsche di erschte dryßig Jahr. Da sött eis doch froh sy, wenn alti, erfahreni Lüt für ihns luege.»
«Es isch es Glück, daß me dryßig Jahr lang nüt gseht, sünsch wett niemer ynen i ds Läbe. Aber der Gspane suecht me mit dem Härz und nid mit den Ouge, und ds Härz gseht besser als d’Ouge.»
«Blindi Ouge sy blind, ja; aber so nes Muetterhärz isch mängisch no blinder als blind.»
162 «Chumm mer nid mit dem Muetterhärz! Wenn du öppis dervo verstüendisch, so hättisch üs hie oben im Fride gla.»
«Ah — so? — E nu — — —»
«Du hesch überhoupt ekeis Härz, sünsch hättisch scho lang gmerkt, daß mir nid Platz hei under em glyche Dach. Es isch eifach nümme ds Glyche, sitdäm du hie bisch. Du hesch öppis a der, wo d’Lüt us em Hüsi bringt.»
«Das nähm mi wunder. Weli Lüt?»
«Du bisch neue sünsch merkig gnue. Oder mueß i der’s no dütlecher säge?»
Der Herr Jerome het undereinisch gfunde, es wäri nache, sy Sack ga z’lääre — dä mit de Galwyler — und isch hübbeli d’Leiteren ab, aber nümme wieder ufe. Er het der Sack i Chorb gläärt, wo di paar Öpfel chuum der Bode hei möge decke, und derzue hei si nen alli i der schöne Herbschtsunnen agluegt, wie wenn si ihres Gspött hätte mit ihm.
«I will ech, dir chätzers Pumere», het er für sich gseit und der läär Sack über se gspreitet. Dernah het er d’Händ griben und isch i ds Huus. Nid lang nachhär het me ne gseh über e Fäldwäg gägen Ortschwaben abe loufe, mit Huet und Stäcke. Der jung Fritz het’s nid gstole gha, das Mißtroue gäge sich sälber. Und drum isch der Papa schnuerstracks gäge Bärn zue. Bis jitz het er so chly i Tag yne gläbt, und wenn sy Frou Längizyti gha het da oben am Schüpbärg, so het ihm äbe d’Gsellscheft vo der schöne Frou de Chateauvieux und vo 163 ihrer junge protégée drüber wäg ghulfe. Aber es isch es tuusigs Züüg, daß d’Frouen a settigem Zytvertrib vo ihrne Manne nie rächt wei mitha. Ab und zue het er ja scho öppis dervo möge merke; aber so glahrig wie vori uf em Galwylerboum isch ihm dä Stumpe no nie ufgange. Da mueß Ornig gmacht sy, der tuusigsapperlot, i wott ekeis Ghürsch! Daß es eis chönnti gä, het er gspürt. Das isch halt eso. Solang me sech nüt dänkt derby, isch ekei Gfahr umewäg; aber so gwüß daß eim öpper d’Ougen uftuet und me der Grabe gseht, so het eine nid Rueh und nid Rascht, bis er drinne lyt. Drum uuf und ga Bärn, ga ne Chöufer sueche für Grächwyl, de het di Gschicht es Änd, gäb’s öppis Dumms git.
So philosophiert der Herr Gatschet, und er louft dervo, wie länger descht ärschtiger — prezys wie letschti Nacht sy Fritz. Der ganz Underschid isch numen im Alter vo dene beide gläge — sibenezwänzig Jahr. Aber anstatt jitze Nase vora im Lindechwald z’verschwinde, ma-n-er sech nid ebha, vor em Waldsoum no einisch hindere z’luege — uf sys Grächwyl. Und dermit het’s ne gha. Das heimelige Huus mit dem breite bhäbige Dach und de schönen Urne-Chnöpf uf der Firscht. Di bruun beizte Felläden und der dunkel-bluetrot Birespalier a der wyße Muure. Vor em Huus der Gchöchgarte mit syne Buchsheegli und de beide Pavillons i den Egge. Und dert zwitzeret der Brunnestrahl zwüschem farbige Loub. D’Tube sunne sech uf em Dach, und i der Hoschtet spaziert der Güggel mit 164 sym Hofstaat. Und wyter usse weide d’Chüe. Es brändtelet vo Hüeterfüürleni und Mutthüüffe. Was wott me Heimeligers? Und das sötti me jitz alles la fahre wäge settige dumme Gschichte? Nei, i cha eifach nid.
Und statt z’loufe wie ne Schelm, schwankt der Papa Gatschet vom Wäg ab, schländeret dür e Wald, studiert und grüblet und stolperet und chunnt uf kei gschydere Schluß als geng wieder: Das isch es donners Ghürsch. Er macht e wyte Bogen um sys Guet ume, luegt’s vo jedem Hubel uus wieder a und findt, es wäri schad drum. Und ds Änd vo syr Irrfahrt isch, daß er wieder bi sym Öpfelchorb ländtet und der Sack umhänkt, für no meh Galwyler abz’läse.
Und wenn’s jitz o i de nächschte Tagen und Wuche grüüslech still zuegangen isch im Herrehuus vo Grächwyl und jedes für sich drüber nachedänkt het, wie men ächt dür dä läng Winter well dürecho, ohni vor Längizyti z’stärben oder sech gägesytig ufz’frässe, so het doch der Husherr sy Meinung nid g’änderet. Het er einisch nümme wyter gwüßt, so isch er hinder ds Lächehuus gangen und het mit Andacht di allmänds Schyterbygen agluegt. «Du wirsch se scho wieder zsämebringe», het er zue nere gseit. Und i däm het er sech nid trumpiert. Solang jedes um ds Huus umen und drin inne syni Plätzli zum Chupe gfunden und keis ds andere mit dem Ellbogen agrüehrt het, isch es still blibe. Aber im Wintermonet het’s du afa pfyffen über e Schüpbärgrügge. Ds chlingeldürre Loub isch über e Boden 165 ewäg dervo zwirblet, wie wenn alles i ds Fryburgbiet übere müeßt. D’Felläde het’s gschletzt. D’Schybe sy agloffe, und i de Gäng und Loube het’s zogen und gchutet. Wolle, da het der groß Chachelofen im Sääli nid lang bruuche z’nöte. Si hei sech ganz vo sälber zuechegla, und d’Dubelgrinde hei si mit de Hüet im Gang ussen ufghänkt.
Frylech, i däm Punkt het d’Frou Gatschet rächt bhalte, es isch nümme ds Glyche gsi wie albez. Und das isch nid zum Wenigschte dahär cho, daß d’Madame de Chateauvieux gägen ihre Husherr chalt bliben isch wie nen Yschzapfe. Und die, wo’s bsunders agangen isch, d’Frou Gatschet, het ganz guet verstande, wie das gmeint gsi isch, nämlech: Du bruuchsch nid z’meine! — Was isch mir doch so ne Gatschet!
Di dankbarschti Ufgab het jitz ds Madeleine gha. Es isch ds einzige Wäsen im Huus gsi, wo harmlosi Heiteri i d’Stube bracht het. Und i die Ufgab het sech mit ihm der Pfarrer Leu vo Meichilche nes bitzli teilt. Er isch alli Wuchen einisch en Aben übere cho zu menen uschuldige Taröckli. Ihm isch du neuen o bald ufgfalle, daß di Grächwyler enand weniger hei gha z’brichten als no im Herbscht. Är hingäge hätti de geng Neuigkeite sölle wüsse.
Ei Abe, wo me nümme gspilt het und der Husherr grad en Ougeblick nid i der Stube gsi isch, fragt d’Frou de Chateauvieux: «Jitz loset, Herr Pfarrer, säget mir doch einisch, wie das gmeint 166 isch, wenn es i der Bibel heißt: ‹Betet ohne Unterlaß›?»
«I weiß es nid», antwortet der Herr Pfarrer, ohni di schöni Frageren az’luege, und fat a d’Spilcharte zu nere neue Partie z’verteile.
D’Frou de Chateauvieux het ne viel besser verstande, als er nere’s zuetrouet het. So nes Dorfpäpschtli underschetzi gärn d’Merkigi vo de mondaine Lüt. Oder isch er hert gnue gsi, für nere mit voller Überlegung so ruuch abz’winke? Jedefalls isch es für alli Zyte di letschti Frag gsi, wo d’Frou Maréchale de Chateauvieux a Pfarrer Leu gstellt het. Si het frylech o jitz ihri Contenance nid verlore. Gspilt het si, wie no nie, het gwunne, d’Charte mit nere ganz eigete graziös-übermüetige Gesten uf e Tisch gworfen und isch nachhär, ohni nes Wort la z’falle, zur Stuben uus.
Und währeddäm der Pfarrer Leu im Schneetryben uf em Heiwäg probiert het d’Büüle z’verrybe, wo ne settige Schutz dem Schütz sälber hinderlat, isch dobe, i der fyschtere, verriglete Stube, d’Maréchale-n-uf ihrem Ruehbett gsässen und het i ihres Battist-Lümpli briegget, bis das arme Hüdeli d’Träne nümme gfasset het.
Was di braven alte Bärner im Früehlig scho düregmacht hei, der Undergang vo ihrer Zyt, das isch für di läbesluschtigi Frou erscht jitz cho. Mit dem Brief vom Fritz Gatschet het’s agfange. Scho da het si gmerkt, daß ihri Rollen usgspilt isch, so daß si het afa nachedänke, wie si sech für ds wytere Läbe well yrichte. Di Frag, wo si dem 167 Pfarrer gstellt het, isch ganz ufrichtig gmeint gsi, si hätti jitz gärn nes anders Töri ufta und ynegüggelet. Aber so geit’s halt, wenn me sys Läbe lang für di heilige Sache numen es Zucken i de Mulegge het und de undereinisch der ander Wäg möchti probiere.
Vo däm Aben ewäg isch es z’Grächwyl no stiller worde und doch o wieder um nes Brösmeli gmüetlecher. Der Übermuet vo der Maréchale isch z’vollem verrouchnet gsi. Dernah eini hätti nere-n-am Platz vo der Frou Gatschet dä Tätsch möge gönne, aber so isch d’Frou Ida nid gsi. D’Frou de Chateauvieux het se duuret, und si het sech o wieder Müej gä, nere-n-öppis z’lieb z’tue.
Uf ds Madeleine Herbort het di Gschicht e tiefen Ydruck gmacht. Es het sech wieder neecher a d’Tante Cecile zuechegla. Am Änd, het es sech gseit, sygi ja di verunglückti Bagglete guet gmeint gsi. Und wenn de albe d’Frou de Chateauvieux duuchi Zyte gha het, isch si ja härzig gsi, lieb, vornähm und graziös zuglych. Der vereinsamte Frou isch d’Gsellscheft vom Haselmüüsli no so erwünscht gsi, und chuum daß si sälber öppis vo tieferem Läbe het afa gspüre, isch es se-n-acho, dervo wyter z’gä a ihri jungi Fründin.
Niemer hätti na denen ungfreute Tage vom Herbscht dänkt, daß e Winter hie obe so heimelig chönnti wärde. Je strüber es guxet het über e Frieswylhubel ab, descht wermer isch d’Fründschaft i däm währschafte Huus ufgange. Di ganzi wyti Wält mit ihrem Trubel het me hie vergäße. 168 Der Himmel isch wuchelang so fyschtergrau ghanget wie nes Ofehuus. Es het ein dunkt, me sötti chönne ga Spinnhuppelen abewüsche. Und z’ringsetum hei di totstille Tannewälder vermacht, daß me zu keim Aschtloch meh het chönnen useluege. Da het me sogar vergässe, daß dert unden a menen Ort di alti Stadt Bärn vo ihrne bessere Zyte troumet.
Aber es isch scho derfür gsorget, daß me nienen abachet. Wo du di Winterfründschaft uf eim Backen afange schön bruun worden isch, het’s undereinisch gheiße wieder a Schnee use. Vo Märchligen isch Bricht cho, es gangi dem Herr Gabriel nid guet und er heigi grüüslech Längizyti nam Madeleine. Me het nüt welle versuumt ha. Und wil jitz einisch ganz ungheuschen e Glägeheit cho isch, ga Bärn z’fahre, grad eso gäbig vor Wiehnachte, so het d’Frou Maréchale gseit, si welli ihri nièce heibringe. Damit emel ja niemer nüt ufz’begähre heigi, isch usgmacht worde, dasmal söll der Hannes gutschiere. Dem Herr Gatschet het es no chly gchoschtet, sy Platz dem Gutschner abz’trätte; aber afin. Gschyder isch gschyder.
Brrr, so vom Ofen ewäg im Schlitte dür ds Land uus! Es isch Glanz gsi, und der Schnuuß het eim ds Muul verbunde, was zwar nid im Programm vo der Maréchale gsi isch, aber villicht im Vorteil vom Madeleine. Wär ma rede, wenn me nid weiß, ob me syni Nächschte daheim no am Läbe findt? Ds Madeleine het — was weit der, 169 jungs Bluet trybt’s eso — afa nachedänken über was de cho wärdi, wenn ds Schlimmschte gscheh sötti. Da isch es vor ihm gläge wie ne schwarzi Wulken und derhinder nüt meh. Aber e junge läbesdurschtige Möntsch isch nid zfride mit nere Lääri. Ganz vo sälber wachsen ihm d’Gedanke da dry usen und schaffen und boue, was ds Härz begährt. Und ds Härz het kei Kaländer. Hü, druuflos und nid gleuet, bis es het, was es wott. Wär wetti dem Madeleine ne Sünd druus mache, daß es ändlech d’Wand het gseh helten und bräche, wo z’tromsig über sym Läbeswäg gstanden isch?
D’Frou de Chateauvieux het o gnue gha z’dänken uf em Wäg zu ihrem alte Fründ und Verehrer, und so isch me du neue trotz der Chelti und der unkommode Fahrglägeheit schier ungsinnet i däm Märchligen usse vorgfahre. Franzose sy keini meh da gsi.
«Aber nei, chunnsch du bi däm chalte Wätter mit? Das hättisch jitz nid sölle mache. ’s isch touchant, aber du söttisch a dy Gsundheit dänke!» Mit dene Worte het d’Frou Ryhiner ihri Fründin a der Hustür afa schmähle. «Gschwind chömet a d’Wermi. Was cha men ech gä?»
Vor allem hei di Beide jitz welle wüsse, wie’s mit dem Herr Gabriel standi; aber viel hei si nid verno. D’Frou Ryhiner isch i däm Punkt ganz e Bärnere vo ehmale gsi. Si het grad chuum öppis la verlute, wo’s ihrem Ma fähli — für d’Gwundernasen isch gar nüt vürecho — und vo Lamäntiere 170 kei Spur. Aber me het juscht a ihrem Zrüggha gmerkt, daß es se nachenimmt und daß me nid für nüt ga Grächwyl Bscheid gmacht het.
Sobald si z’grächtem sy erwarmet gsi, isch du ds Madeleine use gschickt worde zum Herr Gabriel, es söll ne ga frage, ob es ne nid würdi freue, wenn d’Tante Cecile ne chäm cho grüeße.
Es isch ziemlech lang gange, bis es wieder abecho isch, so daß me Zyt gnue gha het, über allerhand z’brichte. D’Frou de Chateauvieux het gluegt usez’hääggle, was nume müglech isch, ohne viel usez’bringe. «Das Härz!» het’s nume gheiße. «Alles andere miech eim weniger Sorge, aber das tuusigs Härz ma eifach nümme rächt.» Der Herr Gabriel macht sech gar keini Illusione, er redi vo nüt meh als vom Stärbe. Er fragt nume no nam Madeleine, sünsch na nüt. Mit der Wält syg er fertig, säg er eismal über ds andere, und er begähri vo nütem meh öppis z’wüsse, was früecher sys Läben usgfüllt heigi.
Äbe das het sy Fründin bsunders interessiert. Juscht wäge däm hätti si gar gärn es paar Wort mit ihm gredt.
Ändlech chunnt ds Madeleine wieder abe, ganz verschmeiet.
«Wie hesch ne gfunde?» fragt d’Frou Ryhiner; aber d’Maréchale lat dem Madeleine nid Zyt zu neren Antwort. «Und? — darf i zue-n-ihm?» wott si wüsse.
«Er het gseit, es syg ihm gar leid, aber dä Momänt lieber nid», lügt es us Verlägeheit. Hätt es 171 sölle di puri Wahrheit sägen und das decidierte «Nei» wytergä, wo-n-es zum Bscheid übercho het, eis vo dene «Nei», wie se so rund und ändgültig niemer z’stand bracht het als der Herr Gabriel Ryhiner?
Di gueti Frou Rosine merkt, was für ne choc dä Bscheid ihrer Fründin git, und trotzdäm si vermuetet, ds Madeleine heigi ne vo sich uus verzuckeret, steit si uuf und seit: «I will ga luege», wie wenn si öppis chönnti änderen a der Sach.
D’Frou Maréchale ma sech nid ebha, nere nache-z’loufe, für emel ja grad parat z’sy. Oder het si gmeint, wenn der Herr Gabriel ihri Neechi gspüri, so bsinn er sech de anders?
Si ghört, wie d’Frou Ryhiner uf nen erschte Bscheid antwortet: «Aber nume hurti cho grüeße!»
Und druuf ghört si jitz mit ihrnen eigeten Ohre sy Stimm: «Wenn i doch säge: nei! Heit mer se zäche Schritt vom Lyb ewäg! I ha jitz anders z’dänke.»
Uf das hi isch d’Frou de Chateauvieux ganz hübscheli d’Stägen ab. Si geit i ds Salon ga sitze, allei. — Ds Madeleine isch underdesse syni Sache ga yruume. — Und wo d’Frou Rosine wieder chunnt und seit: «Es isch nüt z’mache, i gloub, er sygi de mauvaise humeur», lost d’Maréchale gar nid druuf.
Trüebsälig und gschlagen isch si am Namittag allei ga Grächwyl heigfahre. «Was söll i eigetlech no da obe?» het si sech gfragt. Aber si het sünsch niene hi gwüßt und sech wohl oder übel dry müessen 172 ergä, i der Stilli ga nachez’dänken über di großi Veränderung vo der Zyt. Niemer het erfahre, warum di viel bewundereti Frou undereinisch so yzoge läbt und us ihrem Versteck nümme vürez’bringen isch. Ne Zytlang isch si nid emal meh zum Ässen abecho. Und wo si ändlech wieder mit den anderen a Tisch gsässen isch, het si nüt meh welle wüsse vo Spilabede. Kei Charte meh het si agrüehrt. D’Frou Maréchale het ihrer Läbtig nie zu de Dumme ghört. Nüt lächerlecher als e Frou, het si dänkt, wo nid merkt, daß ihres Charme nümme zieht, und ’s einewäg no zwänge wott. I ds alte régime han i ghört, ds neue lyt mer nid, also suechen i lieber es Charme, wo nid mit dem Alter verdorret und abfallt. Daß si dermit vielne Lüte chönnti lächerlech wärde, het si als wälterfahreni Pärson wohl gwüßt. Aber wär sy die Lüt?
Ändlech aber isch o der Winter i ds Usplampe cho. Langsam frylech, und mängisch het’s ein dunkt, di erhudleti Wält bringi kei Früehlig meh zwäg. Aber wo-n-er du doch cho isch und d’Matte z’ringsetum voll Söublueme gstande sy, da isch der Gluscht na Luft und Lüten o i ds Herrehuus vo Grächwyl cho. Und a mene schöne Meietag isch alles ga Bärn, der Herr Gatschet und sy Frou und d’Frou Maréchale. Am Üssere het me dere nid agmerkt, was dä Winter über se gangen isch. Si het sech schön gmacht, wie geng, für under d’Lüt. Si isch Sinns gsi, ihres Glück z’Bärn bi mene bsunders yferige wältsche Pfarrer ga z’probiere. Si het’s o gmacht und het’s nid gha z’bereue.
173 Underdesse sy di andere beiden ihrne Kommissione nachegange. Der Herr Gatschet hätti gärn i churzer Zyt müglechscht vieli vo syne Bekannte gseh, und drum isch er um di Endlefi umen uf e Chilchhof gange, wo me geng öppe d’Chance gha het, es paar Herre binenandere z’träffe. D’Cheschteneböum hei blüeit, und d’Chinder hei sech mit großem Gschrei umenand balget. Si hei nid emal meh umegluegt, wenn französischi Soldate vorbygloffe sy, so hei si sech scho dra gwanet gha.
Der Herr Jerome het druuf grächnet gha, emel der Sigmund Wagner hie z’finde. Da begägnet ihm der Herr Samuel Bundeli. «Eh Herr Jeses», het dä gseit, «me merkt, daß du ab der Wält bisch. Der Wagner isch ja scho der ganz Winter z’Zürich. Er geit i synen alte Tage no bi mene Chupferstächer i d’Lehr oder sünsch bi öppisem der Gattig. Aber es wird ihm jitz de wohl verleide, wenn’s losgeit. Da wär er de dert schön z’mitts drinne.»
«Ja, was sötti losgah?» fragt der Herr Gatschet.
«Aber nei, aber nei! Me sött’s nid gloube, daß eine zwo Stund vo Bärn ewäg läbt und hinden und vorne nüt weiß vo allem, was i der Wält vor sech geit. Du hesch ja no ne Suhn derby! Schrybt dir de dä nie nüt?»
«Er verwöhnt mi nid.»
«Es macht Gattig. Überhoupt! Wie cha men o um ds Himmels willen i di Helvetischi Legion?»
«Ja, jitz wott niemer der Name ha; aber vor mene halbe Jahr het’s gheiße, me tüej e patriotischi Tat, wenn me sech derfür härgäbi. I ha wohl 174 gmerkt, daß sech üsi Lüt dervo drückt hei, aber erscht z’spät. Der Fritz isch du scho derby gsi.»
«Glücklech, wär furt isch, vo dene junge Lüte. Jitz git’s keis Ertrünne meh. Todesstraf! — Todesstraf steit jitz druffe. Entre nous» — mit däm zieht der Herr Bundeli der Grächwyler ganz usen a d’Muure, a nes Plätzli, wo niemer i der Nächi gsi isch — «es isch e Souerei vo dertnache. Zerscht hei si-n-is usplünderet, di Hagels Franzose, d’Züghüser gläärt und is plaget bis uf ds Bluet, und jitz heusche si all Tag Truppe von is. D’Öschtrycher sy uf em Marsch ga Zürich. Es heißt zwar neue hütt, si heigen a der Luziesteig Schleeg übercho. Aber derfür brodlet’s an allnen Orten i de Bärge. Me weiß würklech nid rächt, was me söll. Das helvetische Gschmöus, wo z’Luzärn regiert, isch nüt nutz.»
«I merke scho, i mueß mi wieder neecher ga Bärn zuechela, sünsch chumen i ganz näbenab. Us däm Grächwyl chan i glych nümme mache, was i mer vorgno ha. I ha’s z’spät gchouft.» Das het der Herr Gatschet meh so für sich gseit; aber der ander het ihm einewäg druuf g’antwortet: «Nei nei, das würd i nid mache. Wär jitz no Grund und Bode het, sött ne nid la fahre. Das isch am Änd de no ds einzige, wo men eim nid cha under de Füeß ewägzieh.»
«Scho rächt, aber es sy halt da no anderi Sache... Afin.»
«Los, chumm du zu mir cho ässe, so chönne mer no chly brichte.»
175 «Jää, i ha drum my Frou mit.»
«Tant mieux! Wo hesch se? Bring se nume mit.»
Me het ds Nötige verabredet, und du isch jede syner Wääge gange.
Underdesse het d’Frou Maréchale bi ihrem Pfarrer erboulechi Gspräch gfüehrt und isch uf anderem Wäg zum glychen Etschluß cho, wie der Herr Gatschet: neecher ga Bärn. Si het gspürt, daß si da besseri Wägzehrung überchäm als am Frieswylhubel obe. Aber prezys der glych Rat wie der Herr Gatschet het o si übercho: nume jitz nid i d’Stadt! Anderi, het der Pfarrer gseit, wo welle zum Fride cho, sueche d’Einsamkeit und gäbe viel drum, wenn si ne settigi retraite wüßte.
Wie us mene geischtleche Jungbrunnen isch d’Madame de Chateauvieux cho, wo si sech ufgmacht het, zu alte Bekannte. Ihre Wäg het se-n-a Wybermärit gfüehrt, und zwar a der Sunnsyte, wo me dä Morge nid gseh het, wil der char-à-banc gäge d’Schattsyten offe gsi isch. Und da het du d’Mittagssunnen i ne Modistelade zündtet. D’Frou Maréchale het müesse blybe stah. Wie Schuppen isch’s nere vo den Ouge gfalle. — «Nei, wie cha me doch so us allem use cho!» Da isch ja ganz es neus Modell vo nere Capote-n-usgstellt gsi. Und jitz het si erscht gmerkt, daß di elegantere Froue ja scho alli das neue Modell trage. — Und si sälber chunnt sech eso ancien régime vor, daß si nid en Ougeblick länger wärweißet. Yne, i Lade. Und d’Modisten isch um di schöni, geng no stadtbekannti 176 Chundin umetanzet und het nere chehrium der ganz Laden uf e Chopf gsetzt und nümme Wort gfunde vor Bewunderung.
Ds Änd vo der Probiereten isch gsi, daß me nes farberychs Geböu vo mene Huet i ne gwaltigi Drucke versorget und mit der Adresse Madame la Maréchale de Chateauvieux aux soins de Mr. Gattejette à Gracqueville sur Ortschwabe zum Stallhalter a d’Spychergaß gschickt het.
Uf das hi sy du no wyteri Schuppe vo dene schönen Ouge gfalle. Ihri ganzi Alegi isch nere demodiert vorcho, und me het bi mene Haar ob nere länge Visite bi der Schnyderen und bim Schuehmacher ds Diner vergässe.
Di Bundeli hei’s vo Alters här verstande, ihrne Gescht ufz’warte. Und dem Herr Gatschet isch es vögeliwohl worden am Münzrain. Scho lang lang het er kei so guete Tag meh gha, het g’ässen und trunken und trunken und g’ässen und derzue verno, was sit mene halbe Jahr i der Wält gangen isch. Zum Glück isch es währschafts Gländer a der gwundene Stäge gsi, sünsch weiß me nid, wie dä glücklech Ma wieder i d’Stadt ufecho wär. Ds Huus steit drum dert am Bord und het d’Hustüren under em Dachchänel obe.
Zur verabredete Stund isch men a der Spychergaß agrückt. Der Wagen isch agspannet parat gstande. Aber wo der Herr Gatschet dry yne luegt, seit er: «Jä, der Donnerli, wo sölle mir de sitze? Lue jitz da, Ida! Gheiet mer dä Gräbel use!» Und gäb der Stallhalter begriffe het, wie und was, 177 het der Grächwyler afa usruumen und Schueh- und Huetdrucke, Schnydere-Cartons, Chörbli und Seckli uf d’Gaß use gstellt, und das nid hübbeli.
«Mais, mais, Jérome!» seit d’Frou Ida, und scho gseht si vo wytem d’Maréchale-n-arücke. Si geit nere-n-etgäge, und wo si fragt: «Je t’en prie, qu’est-ce qu’il y a?» seit si nere: «Mon Dieu! Er trinkt sünsch nid e böse Wy. Häb nume chly Geduld, er calmiert sech bald wieder.»
«E e, bin i öppe jitz no d’Schuld mit myne Päckli?»
«Ja, Päckli! — Päckli!» brummlet er. «Me mangleti ja ne Frachtwage derfür.» Nütdeschtminder het er du alles ganz gattlech gwüßt zsämez’binde. Faute de mieux het me der Chram i nes Grasbogenetz gschnüert, hinden ufgschnallet und isch gfahre. Zerscht het me sech allerhand gha z’brichte; aber am Neubrüggstutz het men undereinisch am Druck gäge hinde gmerkt, daß der Herr Gatschet schlaft wie nes Murmeltier. D’Frou Maréchale, wo z’hinderscht gsässen isch, het gfunde, me sygi dans une position fort gênée und überhoupt, me sötti doch zum Roß luege. Aber d’Frou Gatschet het tröschtet, im Gägeteil, es gangi grad am sicherschte so, ds Roß sygi frömmer als e Yänfer-Momiere. Das isch du natürlech übel agange. D’Frou Maréchale het aber nid wellen ufbegähren und nume gseit: «Merci.» Im Grund het’s nere no schier wohl ta, wil si het dörfe dänke, es schmöcki scho chly nach Verfolgung. Schad, daß nere d’Frou Gatschet i ihrer währschafte Bärner Tröcheni o 178 die Freud verderbt het mit der Erklärung: «Herrjeh, i ha würklech nid dra dänkt, daß du par alliance-n-e Yänfere bisch.»
Gspässig isch es villicht; aber dä Pick us Verschuß het der Maréchale fervänt e guete Dienscht gleischtet. Er het se chly us ihrne Modesorgen ufgschüücht und dra gmahnet, daß me dene, wo i der Frömmigkeit der devant nähme, bsunderbar uf d’Finger luegt und e Tütschels-Freud het, wenn si öppen einisch über nes Stüdli trohle.
* * *
Währeddäm me z’Grächwyl chehrium i di beide Spiegle gluegt, Lyb und Seel verglichen, üsseri und inneri Charmes gägenand abgwogen und zwüsche der alten und der neue Zyt türlet het, ohni Rueh z’finde, sy z’Märchlige ds alten und ds junge Bärn schidlech und fridlech usenandere cho.
Vor de Fänschter het der Früehlig gjuheiet. Nid es Eschtli, wo no nid tribe hätti. Es Meer vo Bluescht isch um ds alte Huus umegläge, und ds junge Buecheloub isch zwüsche de fyschtere Tannen ufgfächeret. Me het nid gwüßt, wo am liebschte luege.
Dinnen aber, im halbfyschteren Alkoven, isch en alte Ma gläge, wo nume no gäge d’Wand gluegt und a vergangeni Zyte dänkt het, a Zyte, wo-n-er Großes im Sinn gha het, a Tage voll Jugedmuet und ehrleche Kampf. Aber zwüsche dene Tagen und dem hüttigen Ougeblick isch es ganz fyschter gläge. Albeneinisch het men e tiefe 179 Süüfzer ghört, es Stöhne, und nume wenn es churzes, glychligs Atme verrate het, daß der Herr alt-Heimlicher schlaft, het me dörfen anäh, er gspüri öppis Bessers, vowäge, wenn er de erwachet isch, so het er e Zytlang niemer wellen um sech ha, für di gueten Ougeblicken usz’chüschte.
Ei Tag het er ds Madeleine, wo nid von ihm gwichen isch, zueche grüeft und ihm gseit: «Hilf mer e chly uuf und sitz dahäre. I mueß der no öppis säge.» Mit syne gsunden Arme het es ne so guet wie müglech ufgrichtet und sech du a ds Bett häregsetzt.
«Du hesch mi villicht mängisch nid begriffe», seit der Chrank, «wenn i dyne Wünsch nid ha welle nahgä. Aber lue, du muesch nid vergässe, daß du nid mys eige Fleisch und Bluet bisch. Du bisch mir avertrouet worde, und i hätti kei rüejigi Stund meh gha, wenn i mir hätti müesse vorha, daß i ds Gringschten a dir versuumt heigi. Der lieb Gott söll mer vergä, was i lätz gmacht ha. Es wär für üs Alti mängisch kommöder gsi, dir der Wille z’la und di la z’springe. Aber was hättisch dervo gha? — Afin, das isch jitz vorby. Es Jahr oder anderthalbs no, und du steisch uf eigete Füeße. I bi de nümme da...»
«Ach, Unggle, säget doch nid settig Sache!» wott ds Madeleine yrede, aber der Herr Gabriel bhertet: «Es treit nüt ab, sech öppis welle vorz’mache, es chunnt, wie-n-es söll. I erläbe’s nümme, und drum han i vorgsorget. D’Zunft söll de bis zu dyr Volljährigkeit zu dyr Sach luege, und dernah muesch es halt de sälber wage. Du meinsch geng, 180 mir heige dir welle vor dym Glück sy. Bsinn di, was d’machsch. Dä Xandi Wagner isch rächt und guet; aber me het’s no geng gseh: Wenn eine, wo sälber nid viel het, es nätts Vermögen erhüratet, so git’s sälten es guets mariage. Da cha me nid gnueg uf der Huet sy. Wart nume no chly, bis d’öppis meh vo der Wält erfahre hesch, und du wirsch mer dyr Läbtig rächt gä. Und wie elter du wirsch, descht besser wirsch mi begryffe.
Jitz bhüet di Gott, für hütt. Und gschej, was well, so han i dir’s emel de gseit. Und gäll, vergiß nie nie, di zerscht z’frage: Isch es dem liebe Gott rächt, was i vorha? — Bhüet di Gott, mys lieb Haselmüüsli!»
Der Herr Gabriel het dem Madeleine di abgmagereti Hand dargstreckt. Es het se gno und bhalte, bis es ihns dunkt het, er sygi am Yschlafe.
Da tuet er wieder d’Ougen uuf und luegt ihns eso lieb a, es het ihns dunkt, wie no nie, und seit: «Briegg nid, Chind. — Häb nid Chummer, es chunnt, wie s’söll.»
Es isch nid ds letschtmal gsi, daß si zsäme vo dene Sache gredt hei; aber jedesmal het der alt Herr ungfähr ds Glyche gseit und geng wieder: Bsinn di, bsinn di! Und vo Mal zu Mal, het es ds Madeleine dunkt, red er no meh vo Härze, und es müeß ihm schuderhaft dranne gläge sy, daß es uf ds rächte Trom chömi.
No lang het der alt Herr gsärblet. Fascht het me sech afa dra gwöhne; aber wo me du einisch a mene trüebe Herbschtmorge dem Madeleine Herbort 181 isch cho säge, der Herr Ryhiner sygi di Nacht gstorbe, da isch es doch erschrocke, nid wil es na den Ydrück vom geschtrige Tag unerwartet gscheh isch, aber ob der Idee, daß es jitz undereinisch allei i der Wält standi, ohni vätterleche Ratgäber, uf eigete Füeße. Wo-n-es ne isch ga luege uf sym Totebett und das schöne, stränge Gsicht betrachtet het, isch es ihm gsi, es sygi däm Ma, wo i de letschte Monete fascht nume no um ihns sech gsorget het, viel viel schuldig. Ohni Wort z’mache, isch es zur Ussichtsterrasse gange, het dert di schönschte Rose vom Spalier gschnitten und isch ihm die i di wachsbleiche Händ ga stecke. Lang het’s ne wieder agluegt und derby geng sech gfragt: «Het er nid am Änd doch rächt gha?»
Und wie merkwürdig! Bis i Winter yne het eim uf jedem Fläcken i Huus und Garte, ja sogar im Fäld usse dä alt Herr, wo doch sit emel mene Jahr nümme vor ds Huus use cho isch, gfählt. Geng het’s ein dunkt, me sött ne gseh derhär cho i sym ufrächte, wohlüberleite, sichere Gang. Und wil’s jitz juscht no i Winter yne gangen und ds Loub gfallen isch, het es erscht rächt usgseh, wie wenn o der Garte mit der alte Zyt wetti ygah und a keis Ustage meh dänke.
VII.
Ungfähr zur glyche Zyt, wo d’Grächwyler ga Bärn gfahre sy, isch im Hinderstübli vom Wirtshuus uf der Südere d’Muetter Balz mit dem Wirt am Tisch gsässe, der Wirt i de Hemlisermel und e Zöttelichappen uf em Chopf. Er het öppis wie Spott i de Mulegge gha und under syne fingersdicke Würscht vo Ougsdechle vüre ds Balz Eisi gschouet, wie men öppen einen aluegt, wo nid wott Vernunft anäh, gäb wie men ihm zuegredt und ds Letschte gseit het. Er steit uuf, zieht der Hosegurt über e Schmärbuuch ufen und seit: «I weiß i Gotts Name nüt angers, weder was Bänz der o gseit het. Lue, du muesch di dry schicke. Es treit der wäger nüt ab, no wyter umenangere z’luuffe.»
«Es wird ja scho so sy», antwortet ds Eisi, «weder es düecht mi, i mög mi niene meh still ha, bis daß i öppis von ihm weiß.»
Wo alles Nachefrage nam Chrischte nüt het wellen ergä, het d’Frou Balz ds Lisebeth i Wachseldorn use gschickt, es söll dem Chlöusi ga uf d’Seel chneule, öb de gwüß der Chrischte gar nüt heigi la verlute, wo men öppe druus chönnt errate, was er im Sinn gha heigi. Und ds Lisebeth isch mit dem Bscheid umecho, der Chlöusi heig sech verschwore, er wüssi nüt.
183 Da het alles nüt ghulfe. Im Ustagen isch d’Muetter Balz sälber use, i Wachseldorn, zum Schwager, und dernah äbe no zum Wirt. Toub isch si zur Stuben uus. Aber der Wirt het’s nid wäge däm glächeret. Er het nid welle begryffe, daß si nid ihre Näschtbuz hei nimmt. «Dä chönnt souft ume hei», het er under der Stüblistüre gseit.
«Channsch mi brichte», het si g’antwortet. «Zwee hei si mer afe gno. U hinger de junge Burscht sy si wie der Tüüfel hinger eren arme Seel. Lieber lyden i mi no nes Jahr oder zwöi. Öppe bis zum Jüngschte Tag wird das Gschmöus z’Bärn nide nid regiere.»
Uf das hi isch di gueti Muetter wieder gäge hei zue. Ergä het si sech no einisch nid. D’Ohre gspitzt het si soz’säge Tag und Nacht; aber statt umenandz’loufen und na ihrne Sühn z’frage, het si sech uf ds Bätte verleit, und si het ekei Nacht la abloufe, ohni däm, wo alli verirrete Chinder vo sym Thron uus gseht, ihri Bueben a ds Härz z’lege.
Der Chlöusi isch, damit er no besser abwäg chömi, mit dem Jungvieh uf d’Natersalp gschickt worde, und no dert het me ne mängisch, wenn irgend a menen Ort es Mannsbei zum Vorschyn cho isch, wo me nid scho uf Schybeschutzwyti het gwüßt heiz’wyse, am heiterhälle Tag i nes Gade gschickt. Einisch, im Herbschtmonet, isch er über ne Sunntig na der Muetter cho luege. Si het grüüslech Freud gha. Usgseh het er wie di lybhafti Gsundheit, aber d’Frou Balz het’s dunkt, er mögi 184 so nüt brichte, und das het nere du scho wieder afa Chummer mache. «Chlöusi», seit si-n-ihm, «der tuusig Gotts wille mach mer nid o no Verdruß! Du bisch jitz der letscht, wo mer bliben isch. U du weisch ja, wie mir dranne sy.»
«Muetter», seit der Bueb, «söll i by der blybe?»
«Nüt da! — Du geisch umen uehen u hesch di still. We’s de sowyt nahen isch, daß me si ume darf vürela, so macht me der de Bscheid. Aber du gisch mer ds Wort, Bueb, daß du mi nid o no im Stich lasch, gäll?»
«Da hesch my Hang, Muetter, so wahr daß es e Gott im Himmel git...»
«Bueb, verschwör di nid. ‹Ja, das da ja isch, sei euere Rede!› heißt’s i der Schrift.»
«Einewäg, es söll gälte!»
Es isch no Tag gsi, wo der Chlöusi wieder furt welle het. Aber d’Frou Balz het ne versuumt und versuumt, bis er afange ganz ulydig worden isch. Erscht wo der Mond scho groß über d’Chapferen yne gluegt het: wo blybsch o? het si ne la gah und no einisch gseit: «Gäll, du dänksch a mi!»
Der Mond het äbe gwüßt, warum Chlöusi Balz scho bi der Tagheiteri het wellen ufbräche. Wo-n-er sech vor mene halbe Jahr im Wachseldorn vorgno het, z’schaffen und nümme dra z’dänke, damit es ihm us em Sinn chömi, het er di Stimm us em Ohr verlore, wo-n-ihm z’sälbisch fascht der Chopf ds under obe gstellt het. Es isch eifach so gsi, der Wald im Röthebach-Grabe het 185 das Meitschi verschlückt, und er het nie nüt meh dervo gmerkt, bis vor öppen acht Tage der Chüejer uf Naters e Hüeterbueb ga Röthebach abe gschickt und ne brichtet het, wo-n-er düre söll. «Lue», het er gseit, «dert äne, bi dene drei Grotze, geisch über d’Egg, alli Gredi der Wald ab bis zum Cholebrönner, dernah häb rächts gägem Rouchgrat bis zum Ghusme-Hüsi und de gheisch grad i ds Ännelis Sydewäg. U we d’ Gfell hesch, so ebchunnsch ihm villicht no. Los emel de, ob du’s niene ghörsch singe.» Der Chüejer het chuum usgredt gha, so isch i ds Chlöusis Ohre di Stimm wieder erwachet, und er het vo däm Ougeblick ewäg keis Lüftli, keis Wässerli meh ghört ruusche, oder es heig ne dunkt, es singi öppis drinne.
«Was isch das für nes Änneli?» fragt er.
«He, das isch ds Meitschi vom Ghusme-Hüsi am Rouchgrat, en arme Tropf, wo sech bi ’ren alte Frou — si wär ihm ds Vatters Schweschter — mueß d’Finger z’Schande wäbe. Si wäbe beidi Syde. Un äs mueß de albe di fertigi War ahe tragen u Gspinscht uehe reiche. Es het si nah-ti-nah nes Wägli der Wald ab erträppelet, für nid über d’Rouchgrat-Hütte müesse ga z’chehre. Afe wär’s wyter, u de syn ihm d’Buebe dert änen uuf u nahe gsi. Es geit öppen all Wuchen einisch ahe. Drum nid nume mit Syde. Si beielen o chly u beere. Es achehrigs chätzers Chrottli wär’s und de no fei e chly eis zum Aluege. Weder äbe, dert chunnt keine zuehe. Afe tuet äs keim uuf, u di 186 Alti... i weiß nid, es isch no keine dert z’nacht unger e Trouf, oder er syg mit eme gschwullne Gring oder süscht öppis Verfluechtem heicho.»
Es hätti wyter nüt meh gmanglet, für der Chlöusi läbig z’mache. Aber di Chüejerslüt hei du no meh gwüßt z’brichte, und juscht wil si gmerkt hei, daß es ne guslet, hei si geng no Neus derzue ta, Wahrs und Erloges. Und wo’s du gheiße het, er welli hei zur Muetter, bi Nacht und Näbel, isch es usgmachti Sach gsi: Chlöusi wott bi Änneli z’Chilt. Am Samschtig isch es no z’früech am Tag gsi, aber am Sunntig z’nacht de villicht uf em Heiwäg. Alles, was z’nacht het chönnen abcho i de Hütte vo Naters, isch i Wald abe, und wenn hinecht e Chlöusi ohni «gschwullne Gring» oder anderi Bräschte heicho wär, so hätti de schier es Wunder müesse gscheh sy.
Das Wunder isch aber gscheh, dür niemer anders als dür ne bravi Muetter, wo ihre Bueb ghüetet het. Der Chlöusi, geng hurti zur Hand mit Schwöre, het sech bereits gschwore gha, er gangi nümme z’grächtem i ds Ortbüehl aben oder das Änneli sygi sys. Ja, er het nüt anders im Sinn gha als hinecht ga d’Prob z’mache, ob für ihn o gälti, was d’Chüejer vo Naters säge.
Aber jitz isch es z’spät gsi. Gäb wie-n-er gloffen isch, so taget’s halt wäger scho, wo-n-er a der Südere vorbychunnt. D’Sunnen isch no tief hinder em Schallebärg, und wo-n-er i Chrachen abe geit, dunkt’s ne schier, er chömi wieder i d’Nacht yne. Pressiere tuet’s ihm jitz nümme, vowägen er dänkt 187 a das, was der Chüejer dem Bueb gseit het: «Wenn du Gfell hesch, so ebchunnsch ihm villicht no.» Änet dem Bach stoglet er dür e Wald uuf, Graben y, Graben uus, zerscht ärschtig, du nah-ti-nah langsamer. Und wo-n-er i ds Ännelis Sydewäg chunnt, suecht er sech es Plätzli am stotzige Bord zwüsche de Tanne. Ändlech taget’s z’vollem. Der Sunneschyn rünnt über ds Bord ab. Tuller um Tuller überchunnt Farb. Im Gstrüpp zwitzere Touchrälli uf dünne Spinnhuppele. Schwarzi Brambeeri glänze. A mänger Stude het ds Loub scho Farb. Und grediübere, änet dem große Chrache, wo d’Bärghalde vom Stouffen im hälle Morgesunneschyn lige, gseht me gääli Ahörn, roti Bireböum. Gruusam still und wältverloren isch es. Ds Ruusche vo de Bech und vom Wald macht schläferig, und wenn eine di halbi Nacht gloffen isch, so isch es a so menen Ort kei Häxerei, yz’schlafe. Es nimmt ne, der Chlöusi. Aber undereinisch schießt er zwäg, wie vo Ameise bisse. Was isch das? Im Wald ob ihm zueche singt’s! Er springt uuf. Es chunnt neecher. Dert äne rüehrt sech öppis im Gstrüpp. Es isch’s, es isch’s! Öppis Rots chunnt albeneinisch zwüsche de Studen i di glahrigi Sunne. Und singt — singt. Wär so cha, mueß Sunneschyn o im Härz inne ha.
So chly chly überno isch er doch gsi, wo ’s z’vollem us de Stude vürechunnt. Het er o chönne dänke, daß us mene Ghusme-Hüsi am Rouchgrat, wo d’Füchs am heiterhälle Tag chöme cho d’Hüehner reiche, wenn se nid scho der Stächvogel dervotreit 188 het, nüt Hoffärtigs z’erwarte sygi, so hei ne doch du di blutte Füeß schier erchlüpft. Aber di Füeß sy nid leid gsi und so guet daheim uf däm strube Wägli. Und under em rote Chopftuech het es subers, heiters Gfräsli i mene luschtige Chrüselichranz vüregüggelet, mit den Öugli vo nere Muus, wo us em Loch glüüßlet, ob si ächt voruse dörfi.
Der Chlöusi stellt sech i Wäg. Da schwygt’s. Me ghört nume no ds Chräschle vo de Füeß im Loub und uf de dürren Eschtli, wo der Wäg decke.
«Tag wohl, Änneli.»
«E du myn Gott! Ein däwäg ga z’erchlüpfe!»
«Nüt für unguet! Aber wenn me di wott ebsie, so mueß me d’Glägeheit erluuße, wo si z’ha isch.»
«Wär het dir agä, du müessisch mi ebsie? Gang du dyner Wäägen u la mi düre! I ha nid der Wyl, der Narr z’mache.»
«Das het mir niemer bruuchen az’gä. Di suechen i ja scho sit eme halbe Jahr.»
«Du wirsch mer öppis wellen agä, du!»
«So wahr, daß i hie stange. Sitdäm daß di ha ghört singe färn uf der Süderen äne, han ig ihm müesse nachestuune, wo du ächt o hicho sygisch. Bsinnsch di öppen o no a mi?»
«Bhüet is ja, du bisch Balz Eisis vom Ortbüehl, oder öppe nid?»
«Präzys.»
«Henusode. Aber jitz mueß i machen u gah, süsch git’s de aber Lärme.»
«Das wird öppe nid sövli pressiere!»
«Wohl, das pressiert!»
189 «Aber los neuis. I chume grad no nes paar Schritt mit der.»
«Aber de nid vor e Wald use. Es düecht mi sowieso, du ghörtisch um die Zyt i d’Hütten uehe.»
«Wohär weisch du, daß i dert uehe ghöre?»
«Gäll, wenn d’s wüßtisch! Bhüet is doch o. I ha di öppe mängisch am Huus gseh vorby loufe.»
So het eis Wort ds andere gä, und eis het geng dütlecher verraten als ds andere, daß di beide Möntschechinder enandere nid glychgültig syge. Der Chlöusi het, bis si dunden a Waldsoum cho sy, scho allerhand usebracht über ds Ännelis bösi Läbtig bi der alte lahme Tante.
Am Waldsoum het er’s la gah. Für hütt isch er zfride gsi. Ds Trom het er ja erwütscht gha, und wo-n-er der Bärg uuf und z’mittag ändlech uf Naters aglanget und vo de Bueben ufzoge worden isch, öb’s ihm gfalle heig uf em Loubsack vo däm Steichgueg, het er’s i aller Seelerueh über sech la ergah, so daß si gloubt hei, er müessi doch nid der Dümmscht sy, allem Aschyn nah syg ihm grate, was anderi geng vergäbe probiert heige. Chlöusi aber het vo denn ewäg nid nume d’Ohre voll Ängelsgsang gha, er het i der fyschterschte Fyschteri vo der rueßigschte Chäshütten es paar cheschtenebruuni Ougestärne voll Sunneschyn gseh, und nah-ti-nah het er ob em Mälchen und Mulcherüehre glehrt jodle wie ne rächte Chüejerbueb. Und trüeit het er, es isch e Freud gsi. Wo-n-er früecher a mene Sunntignamittag nie rächt zuechedörfe het bim Schwinge, het er jitz bald jedi 190 Wuchen e neue Griff glehrt und im Hoselupf einisch sogar der Hüttechnächt vom Gabelspitz gheit, wo doch starch isch gsi wie ne Muni.
D’Muetter Balz het, wo der Chlöusi gäge Mitternacht vo daheime furt isch, zum Lisebeth gseit: «I gloube sälber o, er chönnt mer nüt eso anemache wie di beiden angere.» Di sälbi Nacht het si guet gschlafe; aber du isch wieder e Tag voll Chummer und Sorge cho, voll Erger bi der Arbeit — näbem Lisebeth het si für di grobi Arbeit numen e halbbatzige Mälcher und e Tschanggel vo mene Meitschi gha — und der Verdruß ob em Fähle vo ihrne Buebe het se schier z’Bode drückt. Todmüed isch si am Abe nider und i ne schwäre Schlaf gfalle.
So gäge di Eis fahrt si uuf. Si het ganz dütlech ghöre rüefe:
«Muetter! Muetter!»
Aber ds Lisebeth zieht ganz rüejig der Aten und tuet ke Wank.
Si chehrt sech wieder gäge d’Wand. «Was isch ächt de o das gsi?» fragt si sech, «i gloube, i ha troumet, neuis vo Hansueli.»
Müed, wie si gsi isch, schlaft si bald druuf wieder y. Aber chuum im Schlaf — so dunkt es se-n-emel — weckt es se scho wieder: «Muetter! — Muetter!»
Si sitzt uuf und lost und luegt i der fyschtere Stuben umenand. E schwache Mondschyn zeichnet d’Fänschterchrüz halb verschwummen uf e Bode. Ds Meitschi schlaft. Si wott’s nid wecke, trotzdäm 191 ’s nere-n-isch, si müeß ihm’s säge. Ob allem sech Bsinne lyt si wieder ab. Schlafe cha si nümme rächt; aber so i ds Dusle chunnt si doch nah-ti-nah.
Jitz aber! Jitz het si’s ganz dütlech ghört: «Muetter! Muetter!» Und es isch d’Stimm vo ihrem Hansueli. — Herrjere Gott! Isch er am Änd da? Si weckt ds Meitschi, steit sälber uuf und macht Liecht.
«Was git’s, Muetter? — Es wird doch nid scho wieder nache sy, für uuf?» Ds Lisebeth begryft nid, was los isch.
«Hesch nüt ghört?» fragt d’Muetter.
«Was sött i ghört ha?»
«Es het mer öpper grüeft. I gloube, Hansueli syg umewäg.»
«Eh warum nid gar!»
D’Frou Balz tuet ds Fänschter uuf. Me ghört nüt als der Brunne. Si geit voruse, um ds Huus ume. — Niene nüt. — Si geit i ds Gaden ufe, wo albe der Hansueli gschlafe het. — Alles läär und still. — Es lat nere nid Rueh. Si macht d’Latärnen a, tuet di oberi Hälfti vo der Stalltüren uuf und rüeft: «Hansueli!» Kei Antwort. D’Chüe schnuufe. Eint und anderi rangglet. Sünsch rüehrt sech nüt. Si zündlet i ds Tenn und rüeft gäge Stroustock ufen und uf di anderi Syte vo der Bühni — nüt — nüt!
Jitz geit si wieder i d’Stube. I ds Bett ma si nid. «Lisebeth», seit si, «häb uuf! Nimm d’Bibel vüren und lis mer es Bätt oder es Kapitel!»
192 Ds Lisebeth het lang chönnen abmahne, si söll doch o wieder ga lige. Si heig ja d’Rueh so nötig. Es het nere müesse der Wille tue.
«Es isch eifach öppis nid Guets im Tue», seit si geng wieder. «Es chunnt mer ganz uf en Ate.»
«Was söll i läse?»
«Lis e Psalm! Dä, wo mer verwiche der Herr Pfarrer agä het. Der einenüünzigscht. Dä cha mer’s bsungerbar guet.»
Und ds Lisebeth schlat uuf, fahrt mit dem Finger nachen und list:
«Wär unter dem Schirm des Höchschten sitzet und unter dem Schatten des Allmächtigen bleibet, der spricht zu dem Herrn: Meine Zuversicht und meine Burg, mein Gott, auf den ich hoffe!» und wyter:
«Ob tausend fallen zu deiner Seite und zehntausend zu deiner Rechten, so wird es doch dich nicht treffen.»
«Das isch schön. O wie schön! Lis mer’s no einisch bis dahäre!»
Und ds Lisebeth list’s ume. Es isch der Muetter, wie wenn’s tageti und e früschi Luft i di dumpfi Stube chäm.
«So, Dank heigisch! — Jitz het’s mer fei wieder e chly gwohlet. Gang lig du jitz no chly, i wecke di de, wenn’s nahen isch für uuf.»
Si sälber isch uf em Ruehbettli blybe sitze, het ds Ampeli ume glöschen und du im Fyschtere drüber nache gstudiert, wie doch alles eso cho sygi, sitdäm 193 si hie di erschte Träne briegget het ob ihrem Ma, wo si ne heibracht hei. «Ja, Sami, es wär angers cho, we du no da wärisch. Aber es isch no nid ds Letschte. Es mueß ume guet cho u — wär weiß? — villicht einisch no besser weder daß es vorane gsi ischt. Du hesch dys Läbe nid für nüt härgä.»
Was d’Frou Balz di sälbi Nacht gspürt und ghört het, isch erscht lang lang nachhär vürecho, und ganz alles het si überhoupt nie verno.
I dene Tage sy zum zwöitemal vor de Tore vo Zürich d’Franzosen und d’Öschtrycher, dä Chehr mit de Russe zsäme, i nere große Schlacht, wie uf Schwyzerbode no keini isch gschlage worde, anenandere grate. Di Helvetischi Legion isch us em Luzärnbiet dür ds Freiamt und über e Hasebärg gäge Dietike marschiert. Me isch nume langsam vorwärts cho, wil alli Bott anderi Marschkolonnen oder großi Trains d’Straße verschoppet hei. Me het gmerkt, daß es dasmal im Große söll vor sech gah. Es het gheiße, d’Russe chöme z’beidne Syte vom Zürisee derdürab. He nu, daß es einisch z’grächtem söll losgah, wär dem Hansueli Balz und de meischte vo syne Kamerade grad rächt gsi. Öb Russen oder Öschtrycher oder was sünscht no, dadruuf isch es ne nid abcho. «Use mit däm Züüg, us em Schwyzerland!» het’s eifach gheiße, und di Bärner i der Helvetische Legion hei im stille dänkt: «Hütt diser u morn d’Franzose. Eis um ds angere, nume geng hü!»
194 Aber was ne du weniger guet gfalle het, isch der Bricht gsi, daß d’Rovereaner und anderi Schwyzer, wo mit dem Useruume vo de Franzose hei welle der Afang mache, mit de Russen und Öschtrycher o uf Zürich marschiere. Dür ds Landvolk het me settigs verno. Öpper het welle ha, d’Rovereaner chöme der Sihl nah gäge d’Stadt zue. Aber meh het men äbe nid gwüßt. Das het du dene vo der Helvetische Legion der Luun verdorbe. Si hätte gärn gheusche, daß me se de nid grad dert asetzi, wo si chönnten uf Schwyzer stoße; aber si hei der Bscheid afange gkennt. Das syge ja keini Helvetier, het’s de albe gheiße, die, wo mit de Russen und Öschtrycher gange.
I der Gäged vo Mellige sy si anere französische Colonne nachecho, wo müehsälig Schiff und Weidlige der Bärg uuf gfergget het. «Weit der öppe d’Sündfluet no einisch ala, daß der mit dene Böck dert uehe weit?» het me ne zuegrüeft. «Jo», het’s g’antwortet, «die wo hälfid stoße, chönned de no Guldwändler suuffe, bis ds Wasser uf e Hasebärg chunnt.»
Stoße hei si ghulfe, üsi Manne; aber wo si du dobe nam Guldwändler gfragt hei, het’s gheiße: «Jo, äbe, dä müend er jitz änet der Limmat go de Russen abjage.»
So isch me mit viel Gschimpf, Schwitze, lääre Mägen und schlächte Witze nah-ti-nah über di Huble cho. Es wär de no nid so übel gsi da obe. Ganz e neue Bitz Schwyzerland hei di meischte Soldate z’gseh übercho. Der See het me gseh glänzen 195 und dervor mit viele Türm und Schanze d’Stadt Zürich. Aber leider Gotts het me nid nume vieli Böum i ihrer Herbschtpracht gseh da unde. Statt de fridleche Hüeterfüürli und Zimisröuchli sy z’beidne Syte vom breite Limmattal und uf de Baschtione vo der Stadt alli Bott wyßi Dampfbollen ufgsprunge, mit mene Blitz drinn. Und statt dem Chüeglüt, wie’s di Bärner i där Jahreszyt sy gwanet gsi, het’s bi heiterhällem Wätter anenand donneret, und ds Echo het gchroset, daß es längs Bitze gar kei Ougeblick Stilli meh gä het.
Es isch Befähl cho, hie obe vorläufig d’Gwehr a Pyramide z’stellen und abz’choche. Und dernah hei si no lang müesse blybe lige. Währeddäm d’Offizier zsämegrüeft worde sy und vo französischen Oberoffizier exakti Instruktion übercho hei für e morndrigen Agriff über d’Limmat übere, hei sech d’Soldate dermit vertörlet, z’luege, wie wyt me chönni zelle zwüschem Blitz und Chlapf vo de Kanoneschütz. Aber mängisch het me nümme chönne, wil me nid druus cho isch, wo’s chlepft. Die Art vo Chrieg het niemerem bsunders heiß gmacht. Es isch meh es Guslen und Vürelööke gsi und het allwäg nid viel Bluet gchoschtet. Aber me het wohl gwüßt, daß es de ds morndrisch descht strüber chunnt. Und us der Wollishofener Gäged het me ds Gwehrfüür ghört. Dert sy si scho wüescht anenand gsi, bald neecher, bald wyter.
Für üsi Manne het’s geng no gheiße warte. Erscht z’nacht, i der Fyschteri, gäb’s de wieder Arbeit, 196 aber de heißi. Da müeß me de mit dene Schiff abe, a d’Limmat, und di Helvetischi Legion söll de d’Ehr ha, z’allerierscht übere z’cho. Die, wo afangen öppis vo Chrieg hei hinder sech gha, hei e chly glachet uf de Stockzänd. Si hei die Sorte vo Ehrenufträg gkennt. Wie mängisch hei d’Schwyzer settigi übercho! Der Lobgsang ghöre de albe die, wo über se wäg dörfe vorrücken und no Ohre hei zum Lose.
Item, Soldat isch me nid für nüt, und di meischte hei dänkt, mit denen Uschligschelme wärd me de öppe scho fertig wärde. Ja, das wär dem Hansueli Balz o rächt gsi. E Prügel wie-n-är hätti’s scho uf öppis la abcho. Aber ds andere, das het ihm nid passet. Wo si ne z’Thun zur Helvetische Legion agmacht hei, het er nid dra gsinnet, daß me de da a mene schöne Tag Bajonnett gäge Bajonnett vor andere Schwyzer standi. Vo menen Underschid zwüsche Helvetier und Schwyzer het är nüt welle wüsse. Scho z’Luzärn het’s gheiße, es syge de Hüüffe Schwyzer uf der andere Syte. Me het sogar allerhand Näme gwüßt. Ihm sälber, dem Hansueli, isch nume vom junge Herr Wagner bekannt gsi, daß er uf der andere Syte mitmachi. Aber vo daheim het er du no verno gha, der Chrischte sygi furt, und niemer wüssi wohi. Und zu sälber Zyt het me ganz rüejig chönnen anäh, daß vo zäche Verlorenen emel nüün bim Militär syge. Vo denn ewäg isch der Hansueli nume no derby blibe, wil er kei Uswäg gwüßt het. Und wenn mer süscht alls zsäme no glych wär, het er sech geng wieder gseit, so tuen i’s der Muetter z’lieb nid. I schieße my Seel eke Schutz, 197 wenn i müeßt anäh, es chönnti Chrischte breiche. Nei, u das tuen i nid, so wahr i Hansueli Balz bi. Uf em Exerzierplatz, uf em Marsch, im Lager cha me settigs ercheue, ohni daß es eim grad a ds Läbige geit. Aber jitz het me der Find vor de Füeße gha, gwüßt, daß es losgeit und das de no i der Fyschteri, wo men erscht rächt nid cha underscheide, wän me vor sech het. Das isch e verfluechti Sach, het der Hansueli dänkt, wo o nid gärn für nen Usryßer gulte het.
Es isch Abe worde. I der Tiefi het sech der Näbel afa usbreite, und ds Schieße het nah-ti-nah fascht ufghört. Nume hie und da no het men e Füürblitz gseh. Derfür sy Lagerfüür zum Vorschyn cho, und me het chönnen errate, wie wyt umenand alles voll Militär lyt.
A mene Waldsoum nid wyt vom Bivouac isch der Herr Lütenant Gatschet gsässen und het mit fyschterem Gsicht e Brief gschribe. Sit acht Tage het er eine vo sym Papa im Sack mit sech umetreit, wo-n-ihm sy ganzi Läbesfreud tief überschattet het und wo-n-er geng nid rächt gwüßt het, wie-n-er druuf söll antworte. Aber jitz, wo di nächschte Stunde scho hei ne Strich dür alles düre chönne mache, het’s halt doch gheiße, vom Ougeblick profitieren und antworte. Und er schrybt:
«Lieber Papa!
Euer Brief vom 10. Herbstmonat hat mich in große Bestürzung versetzet. In Eurer väterlichen Wohlmeynung habt Ihr mir den Vorwurf erspart, 198 daß ich selber durch meine Weygerung, Jgfr. Herbort en mariage zu erbitten, das gantze Unglück verschuldet habe. Wie schmerzlich ist es, mir das eingestehen zu müssen! Welch ein Kummer beschwert mich in dem Augenblick, da ich vielleicht an der Schwelle des Grabes stehe. Diese Nacht noch wird nehmlich die mörderische Schlacht entbrennen, welche über das Schicksal der Schweiz entscheiden soll.
Obgleich es mir in dieser Stunde ohnmöglich, Euch irgend eynen Ausweg zu nennen, wie Ihr erhoffet, bitte ich Euch, mit dem Verkauf von Grächwyl noch zu warten, bis zu meiner so Gott will baldigen Heimkehr. Wollet doch nicht ohnerwogen lassen, daß in diesen traurigen Zeitlöuften, wo man alles Hab und Gut an Contributions risquieret, eigener Grund und Boden mehr nutz ist als alles andere. Ich verspreche, daß ich, sobald licenzieret, ehestens bey Euch mich einfinden und meine Mannskrafft gäntzlich dransetzen werde, Euch aus der Verlegenheit und zu Erhaltung des Gutes, so doch unser aller liebste Zukunftshoffnung gewesen, zu verhelfen. Mit vielen Grüßen
Euer treu ergebener
Fritz.»
Er überlist sy Brief no einisch, leit ne zsämen und luegt umenand, wie wenn er öppis suechti. Er schrybt d’Adressen und luegt wieder über syni Soldate. Ändlich rüeft er der Balz zue sech und seit ihm: «Da, lue. Balz. Dä Brief stecken i da yne. 199 Sött’s mir hinecht oder morn öppis gä, so nimmsch mer nen usen und gisch ne bi der nächschte Glägeheit uf d’Poscht. Da hesch e Franke derfür.»
«Jä, Herr Lütenant», antwortet der Hansueli, «das chönnti de angers usecho, weder daß Dir meinit. I bi nid Sinns, hingernache z’trappe. Es wär de scho sicherer, me brächti dä Brief no hinecht uf d’Poscht. I gange scho mit.»
Bi dernah menen andere hätti der Herr Gatschet Verdacht gha; aber vom Hansueli Balz het niemer öppis anders dänkt, als er chönni nid warten uf d’Glägeheit, sech vürez’tue.
«Wohi?» fragt er.
«Wo Dir weit», seit der Hansueli, «uf Melligen oder Brämgarten abe.»
«Nu guet, es isch mir glych wohi. Aber mer müesse no chly warte, damit es nid uffallt. Es darf’s niemer gseh.»
Im Vernachten isch der Befähl zum Ufbruch cho, und me isch abmarschiert gäge Dietiken abe. Es het alles ohni Lärmen und ohni Liecht müesse vor sech gah.
«Brändli», seit der Lütenant zu ds Hansuelis Korporal und wyst nen i mene fyschtere Hohlwäg ds Bort uuf und hinder ne Läbhag. «Machet Sytepatrouille da obe dem Wäg nah!» Wie-n-er’s erwartet het, isch der Balz mitgno worde. «So jitz!» chüschelet er ihm zue, und lut rüeft er ne nache: «Aber verloufet ech nid! Nid z’wyt ab!»
Im Hohlwäg unde räblet’s und troglet’s und chlefelet’s vo der Colonne. Me ghört Roß dür 200 d’Matten ab stampfen und wyter obe ds Gyxe vo undergleite Radschueh und ds Gyren und Hottere vo Wäge. Bi Zürich umenand gseht me dür e Näbel e Brandröti und albeneinisch e füürige Boge dür d’Luft, vom Züribärg här, wie vo nere Raquete, und e Blitz bim Ufschla vo der Bumbe.
Der Hansueli isch näbenab bis i ne Graben und het dert gwartet, bis me vom Abmarsch nümme viel ghört het. Es isch geng no öppis nachebrosmet; aber ändlech isch es ganz still worde. «So», dänkt er, «jitz isch guet.» Sy Plan isch gmacht. Bis ordli wyt hinder d’Front schlycht er mit Sack und Pack. Wenn er erwütscht wird, chan er geng di verloffni Patrouille spile. Und wenn er wyt gnue abwäg isch, i nes Burehuus, Zivilchleider ga erläschelen und dernah hübscheli gäge heizue.
Dem nächschte Waldrand nah düüßelet er zrügg, blybt stah, lost, luegt und de wieder es paar Böum wyter. Uf der Straß rüehrt es sech geng no vo Zyt zu Zyt. Der Hansueli leit sech a Bode, schnaagget dür ds Gstrüpp. Es geit e Patrouillen über e nächschten Acher. Si isch vorby.
Im Straßegrabe sitzt e französische Regimäntsprofoß mit es paar zueteilte Soldate. E Cavalleriepatrouille chunnt über Fäld. Si haltet a der Straß. D’Ryter gseht der Hansueli, die im Grabe nid. Aber si gseh ihn. Der Profoß het ne scho nes Chehrli im Oug. Er kennt die Art vo «verloffene Patrouille».
201 Der Hansueli erlickt es Burehuus, wo no Liecht i mene Fänschter isch. Er steit a mene Boum, luegt und lost. Es rüehrt sech nüt.
Der Profoß isch hinder mene Läbhag und winkt syne Lüte, für se z’verteile. Er gseht, wie der Hansueli sys Gwehr a Boum lähnt und d’Tornischterriemen über d’Achslen abstreift. Jitz düüßelet er zum Zuun und setzt a zum Voltigiere.
«Halte! Qui vive!» Wie ne Flinteknall schnydt’s dür di fyschteri Hoschtet.
Jitz gilt’s! Z’überlegen isch nüt meh. Der Hansueli isch über e Zuun, fat afa loufe, afa springe, alli Gredi. Vo der Straß här ghört er e Ryter hinder sech. I Wald, i Wald! Aber da blitzet vo der andere Syten e Schutz. Er isch troffe, im Ellboge. No einisch änderet er d’Richtung und rönnt, so sträng er nume ma. Es wird ihm trümmlig, er gseht nümme rächt, stolperet, fallt, steit uuf und louft i d’Fyschteri. Söll er sech ergä? Nei, nei, nume das nid! Wieder chlepft’s hinder ihm.
Da sy si an ihm. «Deserteur!» brüelet ihm einen i ds Gsicht. Der Hansueli fahrt ihm a d’Gurglen und überschießt ne, ryßt ihm ds Gwehr us de Händ, chehrt’s um und hout mit dem Cholben um sech, wo’s breicht. Derzue brüelet er: «Syg i, was i well, gäge Schwyzer lan i mi nid bruuche!» Ihrere drei ligen im Gras. Der Hansueli het ume Luft und springt uf d’Straß, aber ds Bluet louft ihm schutzwys us de Wunde. Halb vo Sinne fallt er nider und cha nümmen uuf. Es isch 202 ihm, er ligi im Ortbüehl vor der Tür uf der Bschüsi. Er rüeft der Muetter...
Am Morge, währed änet dem Hasebärg Hunderti vo Kanone donneren und di Helvetischi Legion bi Dietiken uf Weidligen über d’Limmat gstoße wird, lyt a der Straß ga Melligen e Soldat vo der Legion mit groß offenen Ougen und offenem Muul — tot.
Füf Schritt dervo steit e Röcklibueb i mene rottüpflete Chleid, ds Fingerli im Muul und luegt mit große blauen Ougen uf dä Soldat. Mit der andere Hand het er sech am Chittel vo der Muetter. Und d’Muetter seit: «Denk au, Jokebli, de arm Ma! Villicht grynt sys Müetterli um en. Chumm, mer wend en go zuedecke. Hol ihm au e Blüemli!» Di bravi Frou geit e Strouburdi ga reiche, öppis anders het si ja nid. Me het nere-n-alles verschleipft, wenn nid gstole. Und ds Strou, wo scho so vieli Soldate druff gläge sy, isch o nume no Ghüder. Aber si deckt der Soldat zue, so guet es geit, und ds Buebli chunnt mit mene Hämpveli abgstrupfte Margriten und tuet se dem arme Soldat uf d’Bruscht. «Gott gäb ihm die ebig Rueh!» seit d’Muetter, und du hei si ne la schlafen uf der herte Landstraß, bis ne d’Soldate wäggfüehrt und zu vielne Kamerade gleit hei.
Der Tag druuf, ungfähr um di glychi Zyt, isch der Houpmen Alexander Wagner mit syr Kompagnie dür ds Dorf Zollike gäge Küsnacht marschiert. ’s isch eini vo de letschten Abteilunge gsi, 203 wo dür di armi plündereti und usgfrässeni Stadt Zürich sech düregschlage hei. D’Franzose sy nen uf den Absätz gsi. Me het alli Bott müesse Halt mache, deployieren und tirailliere, damit eim di findleche Cavallerie-Patrouille nid uf Näbedwääge vorchömen und d’Straß verlege. Derzue hei gar nid wyt hinder ne d’Kanone donneret, me het nid rächt gwüßt, ob di französischen oder ob’s no Russe gsi sy, wo der Rückzug decke. Daß fascht di ganzi russischi Armee änet dem Geißbärg Hals über Chopf gäge Bülach und Winterthur sech dervo macht, wüsse di Rovereaner nid; aber was da um se-n-umen isch, seit ne gnue. Nid es Huus, nid es Tenn oder e Trotte, wo nid Verwundeti drinn jammeren und stöhne, und geng schleipfe si nere no meh derhär, vom Züribärg abe; es mueß strub gange sy dert obe. D’Flintechugle vo de Plänkler pfyffen i d’Räbbärgen und spränge Bitze vo de Muure. Es sprützt vo allne Syte, chlepft uf de Decher und fahrt i d’Fänschterschybe. Zsämegchruteti Wäge ligen a den ungschicktischten Ort über d’Straß, und meint men einisch, me heig wieder Luft und chönni Ornig i d’Colonne bringe, so chunnt gwüß grad wieder es dürebrönnts ledigs Roß cho z’chätzeren und gheit eim alles dürenand. Pägg-päng, chlepft’s wieder i de Muure. Der Houpme Wagner het e Sprützer. E Finger verschlage het’s ihm. Er mueß der Dägen ystecke.
Der Chrischte Balz gseht’s. Er gseht o d’Bluetspuren im Stoub vo der Straß und luegt, ob der Houpme no ufrächt gangi. Wohl, er marschiert no 204 wacker druuf los, schläcket d’Hand und het glych no nes Oug für sy Kompagnie. Wo men über ne Hubel überen isch und ’s Gattig macht, me syg de Franzosen ändlech e chly ab de Bajonnett cho, macht sech der Chrischten a sy Houpme zueche: «Dir heit o nes Müüßi erwütscht. Chömet, me chönnt Ech’s jitz hurti chly verbinde!»
«Ja, wenn me nes subers Lümpli hätti derzue.»
«Mer wei dert bi däm Huus zueche.»
«Me chönnt sowieso hie chly la verschnuufe. — Herr Lütenant, schicket e Patrouille dert uf das Chnübeli zrügg, si sölle d’Straß im Oug bhalte. — So, jitz difig!»
E Burefrou tuet nen uuf. Aber, wo si ne Bitz Züüg zum Verbinde heusche, git’s es längs Gsicht. Si wüß nid, wo näh und nid stäle, begährt di Frou uuf. Aber si meint’s nid bös. Sobald si gseht, daß es Schwyzer und nid Russe sy, findt si im Handumdräjen e Handzwächelen und hilft dem Chrischte wäschen und verbinde. Si wär sogar parat, ga Spinnhuppelen abez’mache, aber der Houpme begährt nüt dervo. Das wär alles rächt; aber im Egge vo der Chuchi sitzt e lahmen alte Ma. Dä, wo-n-er di Soldate ghört schwyzerdütsch rede, fat er afa fluechen und schimpfe, wie’s öppe so ne guettuechige Zürihegel cha, wenn men ihm z’nach zuechechunnt. Es syg alls ds glyche chäibe Pack, ob Russen oder Franzosen oder was sünsch. Di ganzi Landsbefreiung syg ja doch nüt als e Vorwand, für ds Land und ds Volk usz’plündere. «Und di schlächtischt Hagle von alle sind die Hallungge 205 vo Schwyzer, wo-n-ene no göhnd ga hälfe, statt dihäim z’blyben und z’schaffe, daß’ Brot git. Wie soll men au dedurcho, wenn ’s jung Volk alls devolauft?»
Uf däm Ton isch’s wyter gange, wie längers je gröber. Und zletscht het er no gschwore, wenn er nid glähmt war; er schlüeg jede z’tod, wo-n-ihm under d’Ouge chäm. Zum Bättler worde syg er sowieso.
Wär’s e junge Ma gsi, so hätte si nen uf Soldatemanier gschweigget. Aber so nen alte Grittibänz, wo nume no cha zum Fänschter uus zueluege, wie ds Chriegsvolk us frömde Länder ihm di uryffe Trübel us em Räbbärgli wägfrißt, ohni nume Buuchweh z’übercho! — Da mueß me d’Töubi scho begryffe.
Der Xandi Wagner het nüt derzue gseit, vowäge wenn eim e Buresuhn us em Bärnbiet und e währschafti Zürchere zsämethaft e verschossene Finger yscheielen und verbinde, so bruucht er ds Muul zum Verbyße. Es het wenig gfählt, so wär’s ihm drob gschmuecht worde. Der Chrischte hingäge het dänkt, er müeß d’Antwort dem Herr Houpmen abnäh und het dä Großvatter agruret: «Wäret der üs im Früehlig vor em Jahr z’Hülf cho im Grauholz, de hättet der jitz weder Franzose no Russen im Land!»
«So? Mäinet er? Sind ihr öppen au deby gsi dert?»
«Allwäg sy mer, beidi zsäme.»
«Soso?»
206 «Herrgottsächsi vo Latterbach! Wenn das es jitz de nid het, so weiß i o nüt meh», seit der Houpme zu syne Samariter.
«Wird’s Enen öppe schlächt?» fragt d’Frou.
«Los emal, Marei», seit der Alt, «gib dene tunnders Haglen en Maß Wy!»
«Ja, du bisch en guete. Mer händ ja nümmeh! D’Russe händ en bis uf e letschte Tropfen usgsoffe.»
«Soso?»
«Chrischte», seit der Xandi, «nimm mer der Gäldseckel us em Sack. — So. — Gib däm Alte das. — Ja, ’s isch rächt. — Und jitz bhüet ech Gott mitenand und Dank heiget!»
Dermit sy si ume gange. Über das, was dä alt Ma gseit het, hei si underenand keis Wort verlore. Si sy’s afange gwanet gsi, daß me ne nume mit Verwünschung für ihre wohlgmeinte Vatterlandsdienscht danket het. Schier no meh het es se gfuchset, daß si geng hei müesse froh sy und Gott danke, wenn bravi Schwyzer ne Gaschtfründschaft erwise hei. Anderi hei ne ds Letschte gä, wo si gha hei — us Angscht. Die da hei emel no vo der Läberen ewäg gredt. Beidne, dem Xandi und dem Chrischte, isch es ynegange, was da Großätti gseit het vom Drusloufe; aber einschtwyle het keinen öppis dervo la merke. Und jitz, wo men uf em Rückzug us der Schwyz gsi isch und ’s vo Tag zu Tag meh Gattig gmacht het, es well nümme guet cho mit der Vatterlandsbefreiung und es gang je längers je meh alles z’Schande, het’s ne no descht 207 meh nachegno. Sy übel zuegrichtete Finger, wo-n-ihm du der Chirurg no all Abe het müesse drann umerupfen und schnäfle, isch o nid grad gmacht gsi, für ihm drüber ewäg z’hälfe. Er isch nume no mit halbem Härz derby gsi. Ds einzige, was ihm ds Läben erträglech gmacht het, isch e stilli Hoffnung gsi, daß trotz dem Widerstand vom alte Ryhiner am Änd doch no einisch öppis wärde chönnti us em ertroumete Glück mit dem Madeleine Herbort.
VIII.
Im Wäldli vo Märchligen isch, wie geng im Früehlig, ds Bechli rächt übermüetig i sym änge, verwurzlete Graben über di mieschverbrämte Steinen abegsprungen und het brodlet und gurglet und gschüümlet, es isch e Freud gsi. Z’beidne Syten und ds ganze Bort uuf hei d’Anemonevölkli Landsgmeind gha, di einten im Schatte vo den alte Tanne, di anderen i Sunnefläcke, wo langsam über Mulden und Buggle gwanderet sy, über harzglänzigi Boumstümpen und epheuüberspunneni Blöck. Und vorusse, wo der Bach sech i de Mutte vom Grasbort so tief ygfrässe het, daß me nümme wüßti, wo-n-er hicho isch, wenn me ne nid ghörti gurgle, da waggelen im Wätterluft scho vürwitzigi Schlüsselblüemli mit ihrne gääle Chöpf ob nere Bachbumele-Stude, wo nes paar guldglänzigi Chnöpf gwunderig us em schwarze Spalt vom Bechli ufestreckt.
He ja, ’s het welle Früehlig wärde. D’Frou Roggli und ds Trineli hei im Gärtli vom Chälleracher umgstoche. Aber ander Lüt, wo mit wenig Arme großi Güeter hei gha z’bsorge, sy wüescht im Hinderlig gsi, sünsch hätti me nid us em Wäldli Achshiebe ghört und mängisch sogar ds Byschten und Bärze vo Manne, wo a mene Stock ume gmunet hei. Ja ja, me het dä Winter meh Tannen umgmacht als alben und meh, als d’Frou 209 Ryhiner erloubt het. Und jitz hätti du das alles no söllen ufgchlafteret sy. D’Stämm sy no hooggis-booggis am Bort gläge. Me het se müesse versagen und de d’Trämlen a d’Tagheiteri useschleipfe, wenn müglech no bevor der Förschter chunnt cho luege. Einisch abgruumt, gseht’s de nümme so strub uus. Si hei juscht so ne Trämel über ne Stock übere gchnorzet gha und ne welle la ds Bort ab rolle bis zum Wäg, da brüelet eine vo de Holzhouer: «Halt, Donnerschieß! Heit ne! Heit ne no! Dert nide steit ja öpper im Wäg.» Und eine, wo wyter unde steit, cha grad no zuechespringe, di Pärson, wo da wie ne schwarzi Bildsüulen i ds Bechli stuunet, umeschryßen und sech sälber mit nere hinder ne Tanne wärfe.
No bevor di verstuuneti Dame wieder Ate het und vo ihrem Chlupf zue sech chunnt, seit er: «Verzieht, aber das hätt jitz chönne fähle!»
So ruuch isch d’Frou Maréchale de Chateauvieux i ihrem Läbe no nie apackt worde. Si weiß scho zum voruus, daß si dä Griff es paar Tag lang gspüre wird, nid z’rede vo der unfreiwillige Chneuleten uf däm unghoblete Waldbode. Aber was wott si ufbegähre! Ds Rumplen und Chnätsche vom Trämel, wo hert hinder nere ds Bort ab cho isch und d’Güllen us de schwarze Charrgleus vom Wäg höchuuf het gmacht z’sprütze, seit nere dütlech gnue, öb’s nötig gsi sygi oder nid.
Si sitzt wieder ab und schnupet zum Erbarme, und es Chehrli geit’s scho, bis si Chlupf und Erger e chly überwunde het.
210 Wo’s nere wieder wohlet, geit si ds Bort uuf, fragt dä Ma, wo nere ds Läbe grettet het, wie-n-er heißt und wohär er chömm, und git ihm ihres us Syden und Chrälli gwobene Portemonnaie, ohni no lang z’zelle, was drin isch. Und du geit si z’vollem ufe, i Garte.
Herrjeh, herrjeh! Geng no nüt gmacht dranne! No lyt ds dürre Loub alles umenand, me weiß schier nid, wo der Wäg isch. Überall dürri Escht am Bode. Ds Gwunderbänkli isch verchrutet. D’Ladewand hinder em Huus verlöcheret. Ei Bitz heltet über e Wäg. Ds Dachbrätt isch fuul. Nienen isch nüt gschnitte. Uf der Ussichtsterrassen isch d’Balüstrade broche, verstüpft. Di große Granit-Chugle ob em Stägegländer sy furt, vermuetlech lige si dert unden i der Gieße. Das hei no d’Franzose chönne, währeddäm der Herr Gabriel dobe chrank glägen isch.
D’Frou de Chateauvieux sött i ds Huus. Der choc da unden im Wald het se-n-übel tryschaagget; aber si cha sech trotzdäm no nid vo däm Garte trenne. No einisch und no einisch geit si vorne düre, obe dem Bort nah und luegt über ds Moos und dänkt a di alte Zyte, wo nere der Herr Gabriel alles zu Füeße gleit het, wo me no öppis het gha z’sägen und syni Plän het dörfe mache. Scho zwöi Jahr sit dem Chrieg, achti, sitdäm si z’Paris ihre famose cavalier vo der Große Societät, der Houpme von Erlach, ermordet hei! Es duuret se schuderhaft, und us ihrne schönen Ouge falle nid di erschte Tränen uf ds dürre Loub vo Märchlige, 211 vowäge si chunnt jitz, sitdäm si wieder z’Chräyligen en Underschlupf gfunde het, alli Wuchen einisch, ganz allei, de vergangene Zyte cho nachestuune. Aber jedesmal seit si sech, si heig doch rächt gha, sech den unvergängleche Sache zuez’chehre. Und wie geng, geit si ändlech doch i ds Huus, nid nume für nen ihres hüttigen Abetüür z’erzelle. Dem Madeleine mueß si wieder ga brichte, was si für inneri Erfahrunge machi. Si möcht ihm öppis gä, wo meh wärt isch als alli ihri Erziehungschünscht vo ehmale.
«Figurez-vous», seit si, mit mene Blick uf ihres nasse, verschmusleten und verrißne Chleid, zu der Frou Ryhiner und zum Madeleine, «que j’ai risqué d’être écrasée! Wenn nid eine vo dyne bûcherons mi hinder ne Boum bängglet hätti — i cha nid anders säge, da gseht der d’Spure dervo — so chönntet dir mi jitz begrabe: Je vous assure, ce n’était pas joli. — Und i ha mi scho gfragt, ob’s nid besser gsi wär. Ce triste monde ne me dit plus rien.»
«Aber i bitte di! Was stellsch du für Gschichten a!» fat d’Frou Rosine-n-afa schmähle. «Gib mer das Jupon! Mer wei’s e chly verstächen und mit mene Glettyse drüber. — Ja, ja, i ha scho lang gmerkt, daß du mit dyne Gedanken i neren andere Wält rodiersch. Me wird di nid emal meh mit guetem Gwüssen allei dörfe la umeloufe. Und de myni Holzhouer! I bitte di. Wenn du gloubsch, me fragi üsereis no! Sitdäm der Gabriel nümme da isch, macht men im Lächehuus, was ein luschtig 212 dunkt. Me holzet, wo’s eim guet schynt, fahrt z’Acher, wo me’s mynes Bsinnes nie gmacht het. Und wenn i probiere ds Muul ufz’tue, so heißt es, di Herre vo Bärn heige’s erloubt oder sogar befole. Und wo-n-i mer erloubt ha z’säge, di Herre vo Bärn’ hätte der Wyl, mit mir cho z’rede, är heigi nid hinder mym Rügge mit ne z’verhandle, het my Burri sech uf ds höche Roß ta und isch mer mit Redesarte cho — i frage di: es syg jitz uus mit däm alte Firlifanz, me müeß für Brot luege, und so wyters. ’s isch nümme schön.»
«Nei, ’s isch nümme schön. — Mais dis-moi: was isch das mit dene ‹Herre vo Bärn›? Wär söll das sy?»
«Ah di Herre vo der Waisekommission sy mer alli Bott uf den Absätz. Si hei emel o nen Angscht.»
«Es dunkt mi neue, es sygi alles im Täber. Me redt vo nüt meh als Stüüre. No geschter han i ghört, me well jitz vo drüüne Jahre nachen ytrybe, me heigi’s ob dene politische Machetschafte verlärpschet. Und jitz müesse si neuen es paar Millionen uftrybe, für di Franzose z’zale.»
«Äbe, so isch es. Mer müessen üsi eigete Schindter no zale.»
«Wie-n-i säge: mir hei nüt meh Guets z’erwarten i där Wält. Dadüren agitieren i mi nümme; aber es isch wahr: es ergeret ein doch de, dene Mopplen i allem müesse nahz’gä.»
«Der einzig Vernünftig derby, dunkt’s mi, sygi dä Sigmund Wagner.»
213 Da erchlüpft d’Frou de Chateauvieux. «Comment?» seit si, «het jitz dä d’Nasen o no dadrinne?»
«Er isch vo der Waisekommission.»
«Je t’en pris, das isch ja juscht es cauchemar gsi vom Gabriel!»
«I weiß; aber i cha der’s nume säge: mit däm isch no usz’cho. I weiß gar nid, was i miech ohni dä. Er wehrt sech wie ne Leu für mi und ds Madeleine, und er zeigt o öppe no dem Lächema d’Zänd.»
«Was du nid seisch! Was steckt ächt da derhinder? — Es cha mir’s neue nid rächt, daß dä sech wieder zueche lat. I ha gmeint, er sygi z’Zürich?»
Het si’s gschmöckt, daß d’Frou Cecile wieder umewäg isch, oder isch es Zuefall gsi, churz, uf eismal geit d’Türen uuf, und d’Frou Therese Willading watschlet yne, und so wär du wieder einisch na langer Zyt dem Madeleine sy ehemaligi ‹Erziehungskommission› binenandere gsi. Me het ungfähr uf em glyche Trom wyter Conversation gmacht. D’Frou Therese het o öppis gwüßt z’brichte vo der liebe Not, wo me jitz heig mit de Güeter, ufgreisete Lächemannen und Chnächte. «Wüsset der, was üs fählt? Das sy üsi junge Herre. Wenn das eso wytergeit, so verlüüre mir eifach der Boden under de Füeß. Was nützt üs das, daß si in aller Herre Länderen umefahre? I glouben a kei frömdi Hülf meh. Sitdäm daß der Schultheiß Steiger gstorben isch, hei mer nüt meh z’erhoffe.»
214 «Me het ne’s halt hie verleidet, meint d’Frou de Chateauvieux. I begryffe’s, daß si lieber i d’Regimänter gange sy.»
«Ja, solang me no het dörfen uf nes rétablissement hoffe», fahrt d’Frou Therese wyters. «Aber me redt neue dervo, der Roverea heigi gnue und well sech zrüggzieh, wil das Regimänt zu allerhand Campagnes im änglische Sold söll bruucht wärde. Was nützt üs das? Ob denen aventures vergässe si d’Heimet, üsi junge Lüt. Und wenn si einisch wieder hei chöme, so finde si niene meh kei occupation. Grad zum Byspil im Ortbüehl. Mon père, wie söll das dert usecho...!»
Plötzlich het d’Frou Willading gschwige. E Blick vo der Maréchale het nere der Fade wie mit der Schääri abgschnitte. Aber es isch scho chly z’spät gscheh. Was ds Madeleine, wo vo syr Arbeit nid ufgluegt het, bsunders het chönnen interessiere, isch scho dusse gsi. Viel gnützt frylech het es ihm nid, z’vernäh, daß der Oberscht Roverea well abgä. — Daß der Xandi bi däm Regimänt yträtten isch, het ihm einisch d’Maréchale z’Grächwyl obe gseit, i der Meinung, er chömm ihm de descht ehnder us em Sinn. Si het o jitze der Momänt profitiert, für allfälligi Illusione grad vo Afang a z’vernütige. «O je», het si der Frou Therese g’antwortet, «wenn das Regimänt im änglische Dienscht blybt, so wird nümme mänge vo dene Herre mit gsundem Lyb umecho. Die schickt men überall hi, wo-n-es di Ängiländer dunkt, es wär schad für ihri eigete Lüt. 215 De Wilden und Möntschefrässer wird me se beize. Und meh als nes Seckli voll Rhümatisme, wenn nid böseri Sache, bringt keine vo üsne guete Mutze hei.»
«Das chunnt jitz eso», het d’Frou Rosine mit mene Süüfzer der Maréchale ghulfe, «üsi ganzi Landschraft isch furt, und üs Alten und de Töchtere nimmt me d’Sach wäg. Es wär gschyder, me würdi alles a di guete Wärk vermache, so wüßt men o, wo-n-es hichunnt, und chönnt einisch mit guetem Gwüsse gah.»
«Ja, i bitte di, und Märchlige?» wott d’Frou Willading wüsse.
«Eh äbe», überchunnt si zum Bscheid, «si rede neuen i der Waisekommission dervo, öpper mache z’cho. Me redt mer vom Charles Ryhiner und vom Mundi Dittliger. Aber die sy beidi im holländische Dienscht, und i bi sicher, es dänkt keine dra, heiz’cho.»
«Das fragt sech de no», meint d’Frou Maréchale, «Märchligen und was drum und dra hanget, isch nid nüt. I wetti’s la druuf abcho, ob sech nid e jungen Offizier das no würdi la gseit sy.»
«Afin», wott d’Frou Rosine repliziere, «du hesch es erfahre, daß di junge Kameraden enand nid gärn über ds Mätteli loufe. — Ach was! Was söll jitz das wieder gä? Es het doch afange kei Gattig meh!»
D’Frou Ryhiner isch ufgsprunge. Si ryßt ds Fänschter uuf, für mit de Lächelüten ufz’begähre, wo wahrhaftig mit nere Fuehr Trämel hert vor em 216 Perron düre fahre. Ds eint Hinderrad gnaxet im pflaschterete Grebli und sprängt Bitze vo de Sandsteiplatten ab.
«He, me cha ja besser i Wasen use ha, wenn Der’s lieber so heit, Frou Ratsherri», antwortet der Charrer, halb willfährig, halb mit Spott. «Hutt! Huttume, Bänz!»
Der Wage dräjt gäge ds gazon, schnydt es tiefs Gleus dry, und no bevor öpper het chönne warne, erwütscht di alti sandsteinigi Psyche mit dem Trämeländi eis i d’Chneuäcke, daß si hindertsi i drei Bitzen uf ds gazon abetrohlet.
Di Froue sy i nes großes Wäse cho und alli vieren ufbroche, für dä Schade ga z’betrachte. Währeddäm der Fuehrme, ohni umez’luege, dür e Garten und d’Platanenallee wyter fahrt, stellt me fescht, umez’mache syg da nüt meh. D’Psyche isch z’murb gsi. D’Maréchale het sech am meischte g’ergeret und gseit, es syg no nes Wunder, daß me für si meh égards gha heigi.
Öppe vierzäche Tag druuf isch der Fritz Gatschet, geng no i der Montur vo der Helvetische Legion, wo sech mit ihrer tapfere Haltung i der Zürcher-Schlacht e Name gmacht het, so daß me sech nümme het müesse geniere, ihri Uniform z’trage, wieder einisch über Diemerswyl gäge heizue gwanderet. Es isch jitz grad still gsi a der Gränze, und me het ändlech einisch Urleb übercho. Der Fritz het dervo profitiert, für synen Eltere chly ga Muet z’mache. Er het ne ja dörfe ga brichte, d’Legion 217 wärdi vermuetlech no i däm Jahr ufglöst. Emel die, wo nid juscht begähre derby z’blybe, chönne de wieder hei.
Dem Bode nah het’s scho fei e chly gruenet, und wenn me rächt gluegt het, so isch o i de Heeg und de Böum a teilnen Orten öppis wie ne grüene Huuch gsi. Uf em Land hei si gschaffet, mit der Egge di dürre Halme vom zettete Mischt zsäme gruumt, und mänge Pflueg scho het schwäri Mutten umgleit.
Änet dem Schüpbärgrügge het sech ds Land ufta, und bald sy di rote Firschtchnöpf vom Grächwyler Herrehuus über em Gchramäntzel vo der winterdürre Hoschtet zum Vorschyn cho. «Kei aparti schöni Gäged, wenn me so mängs Schöns gseh het i der ganze Schwyz umenand», het er sech gseit, «aber e Heimet isch es halt, es liebs Näscht, absyts vo allem Gstürm und Verdruß.»
Gschwinder und früscher marschiert der Fritz. Er schwänkt sogar sy Näbelspalter, wo-n-er di erschte Grächwyler Bure hinder ihrne Chüegspann gseht dür ds Land stampfe. Hätt er sech settigs nid als Offizier müessen abgwöhne, er tät e Juzer. Daß si nume so vo wytem ihri Zöttelichappen abnähmen und ihm verwunderet nacheluege, fallt ihm nid emal uuf. Es sy halt doch nachzueche zwöi Jahr, daß er sech ga Bärn ynen isch ga stelle zur Legion.
Jitz macht d’Straß der letscht Chrump, über nes Wälmli, und jitz isch er daheim. Aber... um Gotts wille, was isch das? — Der Garten isch ja 218 furt! — Wo sy di beiden Egg-Pavillons? Alli Zierböum furt. Am Zuun ufbyget e Boum Lade. Näbem Brunne nume so a ne Huuffe gworfen usgmachti Boumstümpen und dernäben e Huuffen Escht. Und am Huus. Nei aber! Da hanget ghüslets Bettzüüg über d’Fänschtersimse vo der Maréchale. Und näbe der Hustür uf em Bank im Peristyle, wo men alben am Abe no lang binenand gsässen isch, e ganzi Zylete Zübere.
Es chunnt ihm uf en Ate. Undereinisch gspürt er, daß er e lääre Mage het und müed isch vom länge Marsch. Wie ne Türlistock blybt er uf der Straß. Was isch das? Was het’s gä? Aber was wett er sech vormache? — «Si hei halt my Brief nid übercho. Oder isch es am Änd no viel böser gstande, als der Papa mer gschribe het?»
Es wörgget nen im Hals. D’Ouge brönne ne. Aber nei, e Soldat, wo so mängs entsetzlech Truurigs gseh het, pläret nid.
Ga frage man er nid. Me gseht ja, was gangen isch. Aber i sym Innere, da chrachet öppis zsäme. O Jere Gott! Das isch bitter. Das isch hert. — Warum, warum heit Dir mir nid gwartet? — Was söll i jitz?
Der Fritz wanderet vorby, blybt na hundert Schritten uschlüssig stah. Nei, nümme hindereluege! ’s isch fertig. Und er weiß, nid nume mit där Herrlechkeit da, mit dem Campagne-Läben im Bärnerland überhoupt isch es uus. Nume no di Rychschte chönne sech’s gönne. Aber dermit isch o d’Glägeheit vorby, mit dem Landvolk zsäme z’läbe, 219 gmeinsami Not und Freude z’ha. Söll jitz e Wettkampf losgah zwüsche Stadt und Land, es enand d’Vörtle vor der Nase wägstäle?
Er isch am Waldsoum, dert, wo sy Papa einisch zrügg gluegt und sech anders bsunne het. Vo däm weiß der Fritz nüt. Er het aber einewäg es bitters Gfüehl gäge sy Vatter und möcht’s doch nid la ufcho. Söll i ächt ga Meichilche, zum Pfarrer Leu, ne ga frage, was er wüssi? Ihm mys Leid ga chlage? — Ja, i mueß doch wüsse, wo si hicho sy, und öpper anders frage man i nid.
Er macht sech wieder uuf und wanderet i ds Pfarrhuus. Der Herr Pfarrer isch nid übel verwunderet, wo men ihm chunnt cho säge, wär zue-n-ihm möchti.
«Geng no i der Montur?» fragt er.
«Villicht no lang», antwortet der jung Herr, «wo-n-i gseh, daß i überhoupt nüt meh ha, was mer ds Läbe daheim lieb mache chönnt.» Müed und truurig lat er sech uf e Stuehl falle, wo-n-ihm der Papa Leu zuecheschiebt.
«Dir wärdet mir doch nid säge, Dir heiget no gar nid gwüßt, daß Eui Eltere ga Bärn züglet sy?»
«Warum säget Dir nümme ‹du› zue mer, Herr Pfarrer? Duzet mi nume, i begähre’s nid anders.»
«He nu, wenn’s dir sälber lieber isch, so söll’s derby blybe. Jedefalls bisch du mir geng no my liebe Fritz.»
«Also, Herr Pfarrer, i weiß gar nüt. Vor mene halbe Jahr — es isch juscht vor der zwöite Schlacht bi Zürich gsi — het mer my Papa 220 gschribe, er förchti, er mögi Grächwyl nümme bha, und wenn nid en unerhoffeti Hülf chömm, so verchouf er ds Guet. Druuf han ig ihm i mene Brief der Gotts willen aghalte, er söll das nid mache. I chömi villicht bald hei, und de wett i de doch luege, ob das nid z’bha sygi. Jitz weiß i nid, het er my Brief z’spät übercho oder isch ihm ds Wasser scho so hoch am Hals gstande, daß er gmeint het, er chönn mer’s nümme z’lieb tue. — Was söll i jitz?»
«I cha dir numen eis säge», seit der Pfarrer, «dyni Eltere wäre nid ga Bärn, wenn si ds Guet hie obe hätte mögen ebha. Eh was hei si nid beidi dranne ghanget! Und bsunders wäge dir. Wie mängisch het mer dy Mama vorbriegget: ‹Was wird dä arm Fritz säge, wenn er am Änd doch no umechunnt!› Weisch, si hei afange gloubt, du sygisch verlore gange. Du hesch se halt o lang gnue im Ungwüsse gla, my Liebe.»
«Ja», verteidiget sech der Fritz, «es isch halt o ne bösi Sach mit der Poscht im Fäld. Me cha sech gar eso uf niemer verla.»
«Ja nu! Also das isch sicher, dym Papa het’s schier ds Härz abdrückt, daß er’s het müesse härgä. Er hätti’s nid gmacht, wenn er nid absolut müesse hätti. I gloube geng, er sygi halt no ordli viel druffe schuldig gsi, und syni Glöubiger hein ihm allwäg ds Mässer a Hals gha. Us mene Guet gnue usez’wirtschafte, das isch hüttigstags nid liecht. Das cha numen e gyzige Buur. Euer Gattig Lüt chönne das nid. Euch rünnt es z’ring dür d’Finger. Dir syd uf nen anderi Art gwanet gsi, Gäld hindere 221 z’mache. Das isch jitz vorby, und dir junge Lüt müesset neui Wääge sueche. Dir findet se scho. Nume der Chopf uuf! Du wirsch gseh: bravi Patriote — i meine settigi na der alte Währig und mit offene Chöpf — si geng no gschetzt und hei schöni Ufgabe. Es git numen ei Sach, wo me nid darf liecht näh, das isch d’Sorg um ds ewig Läbe; alles anderen isch eigetlech nid es einzigs graus Haar wärt. Geit’s nid hie düre, so geit’s dert düre, und wär grad und luter es subers Zil verfolget, findt sogar i där böse, verdorbene Zyt no sy Lohn.»
Der Fritz het sym alten Underwysiger no lang glost. Er isch by-n-ihm über Nacht bliben und het am Abe der Pfarrersfamilie no müesse brichte, was er dusse, im Züribiet und a der Thur, mit der Legion erläbt heig.
Ds morndrisch isch er ga Bärn gwanderet. So uf mene Marsch dür ds Bärnerland lat sech viel Guets usdänke. Für nüt sy dem Fritz syni Erläbnis bi der Legion nid gsi. Er het mit Hände chönne gryffe, wo’s fählt, und er het gloubt, daß me mit guetem Wille mängs ume chönnti guetmache. Furt mit de frömde Machthaber, furt aber o mit der Ougedienerei! Solang me geng uf e machthungerige Nachbar lost und no dumm gnue isch, a syni schöne Redesarte z’gloube, isch me nid imstand und nid wärt, es freis Land und es freis Volk z’leite. D’Tagheiteri mueß einisch wieder ufgah, het er sech gseit. Und de chunnt de üsi Zyt. Da bruucht de d’Schwyz eigeti Soldate für di eigeti Sach, und de sy mir de da.
222 Das het er sech mit sym jugedleche Geischt usgmalet. Und wo-n-er gäge Mittag ganz unvermuetet den Elteren i menen änge Losamänt a der Cheßlergaß i ds Huus gfallen isch, da het niemer ihn bruuche z’tröschte. Papa und Mama hei sech afa ergah i Erklärunge, wieso und warum. Aber der Suhn het gseit: «Gmüejet ech doch nid! I begryffen alles. Es isch mer nume leid, daß ig ech so lang im Ungwüsse gla ha.» Und wär du den Alte het d’Tränen abgwüscht und se het mache z’glouben a ne besseri Zyt, das isch der Fritz gsi, wo geschter no sälber gmeint het, er chönn’s nid ertrage, was ihm d’Elteren ata hei.
Nah-ti-nah isch du vürecho, daß me wohl das Grächwyl no nid het verschmärzt gha, daß men aber ds Läben i der Stadt o nid verachtet het. Me het doch o ghört, was geit i der Wält, und Lüt um sech ume gha, dene men öppe het chönne ga ds Härz lääre. Es het o nid a settige gfählt, wo mit dem Fritz ufrichtigs Beduure gha und jedem, wo’s het welle ghöre, grüehmt hei, wie nätt dä jung Ma gäge syni Eltere sygi.
Sys Urleb isch glücklecherwys no nid abgloffe gsi, wo der Papa vom Chilchhof allerhand Neuigkeite heigchramet het. Er het Läben i den Ouge gha, wie scho lang nümme. Dä Bonaparte schyni en energische Fäger z’sy. Me gloubi, es gang bald wieder los änet dem Rhyn. Es sygi sogar d’Red dervo, daß e französischi Armee über e große St. Bärnhard nach Italie sölli marschiere. Das sy wohl Nachrichte gsi, wo eine hei chönnen i Gusel 223 bringe; aber der Fritz het nid rächt begriffe, warum juscht das sy Papa so heiter macht. Für d’Familie het’s doch nid viel anders gha z’bedüte, als daß jeden Ougeblick e Marschbefähl sym Urleb chönnt es vorzytigs Änd mache. Ja, dä guet Ma! Ds Wichtigschte het drum der Papa für sich bhalte. Am andere Morgen isch du o i den Ouge vo der Mama en ungwaneti Heiteri ufgange. Cha men o so der Narre gfrässe ha a mene Bonaparte! Wartet nume, dä wird üs de villicht no rächt unkommod.
Natürlech het di ganzi Stadt vom Bonaparte gredt. Aber uf eim Bank vom Chilchhof het me vo nere Sitzung vo der Waisekommission vo Möhre gredt, wo der Presidänt referiert heigi, das Dossier vo Märchlige chönni me jitz ad acta lege, d’Jumpfer Madeleine Herbort sygi Mitti Merz majorenn worde. Es isch ds chürzischt Traktandum gsi und het i der Sitzung gar nüt gä z’rede. Aber scho uf em Stägepodäscht het der alt-Seckelmeischter Berseth dem Herr Sigmund Wagner e Prysen offeriert und gfragt: «Wär hocket ächt dert yne?» Und der Herr Wagner het fescht i d’Schnupfdrucken ynegreckt und gseit: «Dä cha de vo Gfell rede. Särviteur, Herr Berseth.» Und e halb Stund druuf hei der Napoleon Bonaparte und ds Madeleine Herbort sech i d’Ehr teilt, ds Gspräch vo der Plattform und vo der Große Societät z’sy. Na den Ereignis vom Herbscht wär dem Papa Gatschet jitz würklech der premier consul wichtiger gsi. Aber da chunnt du eine vo dene Fründe, wo’s 224 bsunders guet gmeint hei mit ihm und sym Suhn, ihm cho uf d’Achsle chlopfe: «Jerome, das wär jitz öppis für eue Fritz! Das war öppis anders als es Brevet vo der Helvetische Legion. Da chönnt er sech rehabilitiere.» Derzue het dä Fründ mit beidne Hände d’Bewegung vo nere Waag gmacht, ds Gsicht zu nere Gränne verzogen und drümal gseit: «Grächwyl — Märchlige.»
Natürlech isch o wieder vom Charles Ryhiner und vom Mundi Dittliger gredt worde. Und bis am Aben isch e ganzi Ranglischte vo junge Bärner ufgstellt worde, aber alli «därzyt abwäsend» ussert dem Fritz Gatschet. Drum het men a der Cheßlergaß so heiter drygluegt.
Der Herr Sigmund Wagner hingägen isch ds morndrisch mit syr große Lädertäschen über Land und en passant z’Märchlige vorby, der Jumpfer Herbort ga felizitiere. Als Mitglied vo der Waisekommission het er ds Rächt derzue gha.
Ds schöne Wätter het ds Madeleine useglöökt, und wil der Herr Wagner scho früech am Tag cho isch, het er’s allei im Garte gfunde. Es het Stifmüetterli i nes Groupe gsetzt, d’Händ voll Härd gha und sym alte Fründ und Lehrer nume ds chly Fingerli zum Grueß dargstreckt.
«O o o o!» seit der Mündi, wo-n-er d’Bitze vo der «Psyche» gseht, «was het’s da gä?»
«Äbe», antwortet ds Madeleine, «da gseht Dir jitz grad, wie’s bi üs afange zuegeit.» Es het ihm brichtet, wie si übel dranne syge mit däm Mannevolk, sitdäm der Guetsherr fähli.
225 «Es het doch afange kei Gattig meh», meint der Herr Wagner. «Aber wartet nume, das chunnt de scho wieder anders. Übrigens han ig Euch welle cho felizitiere, Jumpfer Herbort. Dir syd geschter in aller Form mündig erklärt worde. Dir syd also eigete Rächts und dörfet ufträtte. Zeiget ne nume der Meischter!»
Ds Madeleine zuckt d’Achslen und seit: «Das macht mir jitz nümme viel uus. Mir Froue hei glych niene nüt z’säge.»
«Hm. — Weiß nid. Aber Dir heit ja jitz d’Weli, für ne Meischter z’sorge, wo Haar uf de Zänd het.»
«Däm fragen i nüt meh dernah», antwortet ds Madeleine i Härd yne. Es chneulet am Boden und lochet und setzt, wie im Taglohn. Und derzue, dunkt’s der Herr Wagner — er cha sech nämlech nid ebha, sy Gugger vürez’näh und vo hinden uf di flyßige Händ z’luege — es glänzi öppis wie Toutröpfli uf dene verhärdete Finger.
«Wäm fraget Dir nüt meh nah?» möcht er müsse.
«Niemerem.»
Du seit es lang nüt meh. Di Stüdeli sy alli gsetzt; aber es het no nid uuf. Mit usgspreitete Finger veräbnet’s der Härd und cha nid höre dermit. Und der Herr Wagner steit geng no hinder ihm, luegt albeneinisch dür e Garten uus und schilet zwüschenynen uf di schöni Gärtnere, öb si ächt nid bald well ufha und villicht doch no öppis weniger mutzes säge.
226 Ändlech isch du jedes Chnölleli und Bölleli a sym Ort gsi und gar kei Grund meh, no länger am Bode z’grupe. Im Gägeteil. D’Bschüttchanne hätti jitz häre sölle. Di paar salzige Tröpfli sy doch nid gnue gsi. Ds Madeleine steit uuf, wäscht sech mit dem Fürtech ds Gsicht ab, und der Herr Wagner dänkt: wenn’s wüßt, wie luschtig es wieder einisch isch, das Möhri, mit de verchuzete Haar und de Härdspuren im heiße Gsicht! Nume grad es Momäntli überchunnt er d’Haselnußstärne z’gseh. Si glänze wie vor Töubi, und es hange geng no silberigi Träne dran. Aber derzue isch es Lachen um ds Muul ume.
«Bruuche kei Meischter meh», seit’s und louft dervo.
«Hm, so so?» seit der Maler halblut. Er versorget sys Glas wieder, rückt di großi Täschen uf e Rüggen und macht sech uf e Wäg gäge d’Thunstraß. Soso? Du bruuchsch ekei Meischter meh? — I gloube ds Gägeteil.
Wo-n-er zuefällig gäge linggs übere luegt, chunnt uf em Fäldwäg vo der großen Eichen am Chrummhölzli e schwarzi Dame gäge ds Herrehuus zue. No einisch nimmt er sys Guggerli vüre. Die Figur han i scho gseh. Wo jitz scho nume? — Ah, wohl, es taget mer. Soso? Hmhm.
Ganz ohni z’welle, het er e läbigere Schritt agno. Sys Reiszil isch eigetlech Thun gsi oder, besser gseit, Hofstette. Zum Schultheiß vo Müline het er welle, wo i syr herrleche Chartreuse gleuet 227 und grad wie är drüber nachedänkt het, was gah sötti, für erträglecheri Zueständ z’übercho.
Aber e Maler louft nid wie ne Schelm dür ds Land uus, sogar wenn er Großes vorhet. Es git hie öppis z’luegen und dert öppis z’skizziere. Gläbt wott men o ha. Und so isch es später worde, als der Herr Sigmund Wagner sech dänkt het. Er het sech etschlosse, hinecht ehnder no i ds Ortbüehl z’gah und dert über Nacht z’blybe.
Es gseht hie o nümmen uus, wie albe, het er dänkt, wo-n-er vom Wäg über nes verlotterets Stägli i Hof aben isch. Und i däm Hof sy d’Gjätstude chneuhöch gstande. A de Felläde hei Brättli gfählt und us de Spalier sy dicki Wasserschoß i d’Luft usegageret. Im Gartehüsi isch der ganz Gräbel vo Bänk und Wärchzüüg a mene Huuffen ufbyget gsi, wie wenn niemer meh dra dänkti, sech für e Summer yz’richte. I der troschtlose Stilli het der Chlopfer a der Hustüre tönt, wie wenn ds ganz Huus es läärs Chilchegwölb wär. Ds Mädi, wo’s ändlech isch cho uftue, het ganz unglöubig drygluegt. ’s isch gar nümme gwanet gsi, e Visite z’epfa.
Wo der Mündi under der Stubetüre rüeft: «Grüeß di, Vincenz!» isch dä vo sym Fauteuil am Kaminfüür ufgschossen und mit der Zangen i der Hand vor syr Visite blybe stah.
«I tue der nüt», lachet der Mündi, «steck dy Sabel numen y!»
«Ah, du bisch es, Mündi? — A la bonne heure! — Chumm, sitz! Was füehrt di i ds Ortbüehl? I ha gmeint, du sygisch z’Zürich.»
228 «Gsi — gsi. Und villicht gangen i ume. I bi uf em Wäg i Chartreuse.»
«Zum Müline?»
«Präzys.»
«Weit der zsäme d’Wält verbessere?»
«Juschtemänt.»
«Daß dir no möget!»
«I gibe’s no lang nid uuf. Und daß du’s grad weisch, my Hoffnung syd juscht no dir uf em Land.»
«Mir uf em Land? Mir pfyffen us em letschte Loch. Wart nume, morn a der Tagheiteri — du blybsch doch hie über Nacht?»
«Gärn, wenn’s di nid z’hert derangiert.»
«A der Tagheiteri will i der de zeige, wie’s usgseht. Me schlat ja niene nüt meh druus. Und jitz no das französisch Yfuehrverbot für Brotfrucht. Das git is der Tubedruck. Me weiß ja nümme, wo d’Frucht näh, für das frömde Pack z’fuettere. Und was söll me de no säje? D’Schüüre gheien eim über der Viehwar zsäme. D’Brunnleitunge sy verstopft, und niemer isch z’ha, für öppis umez’mache. Si wei geng zum voruus zalt sy, und de loufe si eim dervo, gäb d’Sach gmacht isch.»
«Überall der glych Jammer! Aber wohär chunnt’s? Dahär, daß alli üsi junge Lüt furt sy.»
«Wäm seisch das? Aber was wottsch? Söll me se hie bhalten und de Franzosen uslifere? Das chunnt afange bald alles uf eis use.»
«I gloube, jitz wär der Ougeblick, wo me wieder öppis chönnti wage. Jitz sötte si umecho und 229 zeige, daß me cha, wenn me wott, und zwar ohni frömdi Hülf.»
«Es nimmt mi nume wunder, wo Euereine di Zueversicht härnimmt. — Me mueß, weiß Gott, Chünschtler sy, für nid am Erger z’verworgge.»
«Juschtemänt, so isch es. Und du wirsch gseh, mir gäbe dem Volk d’Hebi wieder.»
«Das möcht i no erläbe. Haha, hahaha.» Der Ortbüehler hout mit der Zangen i ds Füür, daß d’Funke sprütze.
«Und du wirsch es erläbe. Grad du. — Grad hie chönnt’s afa.»
«Hie?»
«Ja, hie. I bringe dir nämlech e guete Bricht.»
«Öppe vom Xander?»
«Das nid. Aber es geit ihn a. Du weisch ja, der alt Märchliger isch tot. Und jitz isch d’Jumpfer Herbort majorenn worden, und...»
«Häb mi nid für e Narre! Die Gschicht isch uus und fertig.»
«Die Gschicht» — der Mündi steit i syr ganze Größi uuf und redt uf e Herr Vincenz abe, wo sys Chini no tiefer i d’Bruscht drückt und mit syne chalten Öugli i ds Füür sticht — «die Gschicht isch à point!»
«Das nähm mi jitz o wunder, wie du zu der Idee chunnsch.»
«Das chan i dir nid liecht säge; aber du darfsch mer’s gloube. D’Houptsach wär jitz, daß me der Xandi härekriegti.»
230 «I weiß ja nid emal, wo-n-er isch.»
«So mueß me ne ga sueche. Aber me darf nid treiße, sünsch chönnt’s fähle.»
«Du bisch guet. Wie söll i ne ga sueche?»
«Schryb ihm afange!»
«Wenn i dir säge: i weiß nid, wo-n-er isch.»
«So gangen i ne ga sueche.»
Der Herr Vincenz lachet unglöubig und seit: «Wenn d’mer ne härebringsch, so kriegsch e tabatière, und das e schöni.»
«So syg’s!»
«Abgmacht!» Der Ortbüehler steit uuf und rüeft dem Mädi, me well de zum z’Nachtässen e bouteille vom Bessere. «Und jitz wei mer Liecht mache!»
Er stellt der Candelabre azündtet uf e Tisch und steit da, wie geng, wenn er öppis überleit, d’Händ under em Rock uf em Rügge, der Chopf vüregstreckt und fragt: «Ja und si?»
Der Mündi luegt ihm i d’Ougen und seit: «Äbe si — si isch à point.»
Wo si sech a Tisch gsetzt hei, isch der Ortbüehler nah-ti-nah besserer Luun worde. I der Gsellscheft vom Mündi het er ändlech wieder einisch z’grächtem mögen ässe. Sogar ds Mädi het Freud gha und gfunde, jitz wüssi men emel wieder, für was me da sygi. Ganz vo sich uus het es dene Herre di zwöiti Fläsche häregstellt. Und wo si na de Zächne geng no mitenand poleetet hei, het’s dänkt, das gäb trocheni Häls und isch ne di dritti uf d’Kaminsimse ga stelle. Es isch öfter als nötig 231 öppis cho i ne Schaft versorge, wil es jedesmal e Bitz vo der grüüsleche Schlacht im Züribiet het z’ghören übercho. Aber di Beide hei’s länger mögen erlyden als ds Mädi. Si sy no lang ufgsi, nadäm äs Fyrabe gmacht het.
Es isch scho wyt über Mitternacht gange, wo di Herre wie mächtigi Lüüchtgüeg, jede mit sym Cherzestock, d’Stägen uuf sy. Wie Tannen im Föhn sy ihri Schätte vo eier Wand zur andere gfahre — hin und här — hin und här.
Der Mündi tuet no einisch ds Fänschter uuf, für z’luege, was ds Wätter well, da fallt ihm uuf, daß i der Schüüren änen es Glöuf isch mit Latärnen und es Trogle vo Holzböden uf der Bschüsi. Wil aber wyters ekei Lärme gmacht worden isch, het er dänkt, es wärdi öppen im Stall öppis los sy, und isch i ds Bett gschloffe.
Am andere Morge het ihm der Herr Vincenz nid gschänkt, no ga z’luege, wie übel daß si dranne syge mit der Landwirtschaft. Er het’s müesse zuegä. Am Hübeli ob em Wäg, wo me gar nüt meh gmacht het, wil me nümme het möge gcho, isch nid nume Chrut und Uchrut wie i nere Wildnis gwachse. An allnen Orte sy längi Schoß us Boumwürzen i d’Höchi gstänglet, ganzi Böumli.
«Da gsehsch», het der Ortbüehler sym Gascht gseit. «Wie söll’s de erscht cho, wenn me keis Saatguet meh het!»
Si sy emel du o zur Schüüren und hei gfragt, was di Nacht losgsi sygi. D’Frou Balz het brichtet, es heig es Chalb gä, und isch ne’s ga zeige.
232 «Das wott i abbräche, ’s isch es schöns Tierli. Das isch de Chlöusis, wenn er umechunnt.»
Dem Herr Sigmund isch ufgfalle, daß ds Lisebeth ds Muul zum Spott verzieht und der Muetter dä Plan wott vernütige.
«Gfallt’s der nüt?» fragt der Herr Vincenz.
Ds Meitschi rangglet a mene Stud umen und seit: «Wo me ja scho süscht niene gnue Milch het — U de Chlöusi!»
D’Muetter wird bös. «Gang, tue du öppis!» Und wo ds Lisebeth zum Stall uus isch, seit si, meh so zu sich: «Was i afe mit däm Meitschi ha!»
«Wott es sech geng no nid dry schicke?» fragt der Herr Vincenz.
«Äbe nid», chlagt d’Muetter. «Wenn i nid uuf und nache wär u geng hinger ihm, i weiß nid, was no us ihm wurd. Es isch gwüß gwüß afe schröcklig. Grad alls macht’s mer abe. Nid emal der Gloube wott’s mer la gälte. Aber das sägen Ech, Herr Wagner, i la nid lugg. U we mer ds Letschte no dervo louft u mi im Stich lat, i wehre mi, solang i ma der Ate zieh.» — Und derzue dänkt si: Sälig ischt, wär die Anfächtung erduldet.
«Du hesch rächt, Eisi», seit der Guetsherr, «es söll der nid vergässe sy!»
Im Wytergah seit du der Mündi: «Das isch jitz o no e Frou! Es dunkt mi, e settige Gloube sötti dir uf ds Puntenööri drücke. Es wär e Sünd, so eini la z’chrotte, ohni nere z’hälfe.»
«Ja», antwortet der Ortbüehler, «es isch wahr. Wenn i die nid hätti, so hätt i scho lang alles a 233 Nagel ghänkt und ds Guet amene Schindter verchouft, wär weiß? Aber es isch grad, wie wenn i’s ihre z’lieb nid dörfti tue. Ihre Ma isch im Grauholz gfalle, zwee Sühn syn ere drusgstellt, der dritt het si sälber vor de Wärber versteckt. Und jitz isch nere ds Meitschi no schier ds hindervür worde, wil si verwiche Bricht übercho hei us em Depot vo der Legion, der zwöit, der Hansueli, syg umcho. Grad schad isch es nid um ihn. Es isch en usöde Kärli gsi; aber das Meitschi het schuderhaft an ihm ghanget. Und d’Muetter nimmt’s o nache. Si tuet nid viel derglyche; aber si sy im Ufriden usenand. Er isch nere drusgloffe, und das plaget di armi Frou. Ds Meitschi, das Babi, macht nere-n-alles uus. Aber wie meh daß es nere der Gloube vernütiget, descht meh steit si derzue.»
«Dank du Gott, daß d’ so eini uf em Guet hesch!» seit der Mündi. «Lue nume, die lüpfen is de no übere!»
«Ja, wenn öpper, so sy’s de no die. So wyt hei mer’s afange bracht.»
«Jitz adieu, Vincenz, Dank heigisch. Und gäll: es blybt derby, i gange ne ga sueche, der Xandi?»
«Probier’s! Adieu. Gueti Reis. Dem Herr vo Müline mys Komplimänt!»
IX.
A sym alte liebe Plätzli, oben am Aarebord z’Märchlige, isch ds Madeleine Herbort wieder einisch gsässen und het gstudiert, grad wie Anno dennzumal, wo-n-es nid begriffe het, warum me’s schön atöggelet uf sys Bänkli use schickt. Ds Bänkli frylech, das isch nümme da gsi, nume no zwo verfuleti Schwirre. Derfür het es jitz es großes himmelblaus Tuech mit mene chupferfarbige Wyblattmuschter uf ds Gras gspreitet und sech druuf gsetzt. Statt dem rosefarb und grau gstrichlete Summerröckli het’s hütt ganz ganz en eifache schwarze Rock treit, mit mene wyße fichu Marie Antoinette. Aber di luftige chruuse Guldhaar hei uf däm fyschtere Chleid nume descht schöner glänzt. Und het es o nid grad ds Gsicht vo nere Juno gha, so isch halt doch ds ganze Wäse vo Chopf bis zu de Füeßen e wahri Schönheit gsi, früsch und natürlech. D’Ouge, ja, die sy nümmen i der Luft umenandere gspaziert, wie ehmale. Si hei sech nid a de Fäldblueme vertörlet, wo wie ne Farberägen über ds Bort ab gstande sy, nid am silberige Zwitzere vo der Aare da unden im heitergrüene Gießegstrüpp, nid a de Schneebärge, nid a de bländigwyße Wulke, nid am junge Buechewald uf em Gurte. Si sy überhoupt dä Momänt für nüt da gsi, grad wie d’Händ, wo ihri Arbeit uf der Dechi hei la ligen und längs Bitze mit den Ellbögen 235 uf de Chneu Schüüchläder a de Schläfe gmacht hei. Und doch hei di Ouge mängs gseh und de Gedanke Vorspann gleischtet. Dert änen isch ja der Lohn, i syne Böum versteckt, der Turm vo Chäsertz luegt über syni Linde, über di Linde, wo ne Name dry gchritzet isch. Da unde lyt ds Fährschiff a der Chetti, und grediübere blüeit no e Chranz vo Öpfelböum a der Änglischbärgegg. — D’Änglischbärgegg!
Uf eismal lyt ds Madeleine der Längi nah uf der Dechi und drückt ds Gsicht i ds blaue Tuech. Di guldige Haar zitteren i der Sunne. D’Achsle zucke. Es schnellt öppis dür e ganze Lyb. D’Händ bewege sech, wie wenn si, weiß Gott wohär, wetten e Dechi abezieh, für fyschter z’mache.
Nah-ti-nah löst sech der Chrampf. Di ganzi Gstalt wird stiller. Me chönnti meine, si well yschlafe. Nei, aber so gseht men uus, wenn me sech mit der letschte Chraft vo öppisem losgrisse het und erschöpft isch.
Es chräschlet e lyse lyse Schritt im dürre Loub vom Waldsoum und jitz im saftige Gras usse. E Schatte schlycht über ds Madeleine und löscht der Sunneglanz uf sym Haarschopf. Es dräjt sech um, luegt uuf. — D’Maréchale, höch, rahn und schwarz.
«Oh, ma, pauvre!» seit si, lat sech näbem Madeleine nider und zieht di jungi Fründin a ihres Härz. Si het geng es Charme gha, di vürnähmi Frou, aber no nie so nes mächtigs wie jitz, wo si mit gschickte Händen e schwarzi Sydenescharpen über Chopf und Hals weiß z’zieh, daß me grad 236 säge mueß: di truurigi Schönheit. Und ’s isch äbe nid numen e Komedi. Si isch duuch und härzig, und di graziösi Art, ihres Leid z’trage, ghört halt zue nere.
Wo ds Madeleine ihri liebblauen Ougen ob sech gseht, geit e heitere Schyn über sys Gsicht. Es süüfzet uuf und seit: «Jitz — bin i, gloub, düre. — Aber gäll, du hilfsch mer de glych no, wenn’s mi wieder sötti acho?»
«Häb nid Chummer, Chind!» tröschtet di wälterfahreni Frou, «i ha di ghüetet, wo mir beidi no anderi Ambitione gha hei, i ha dir uf e neue Wäg ghulfe, und i weiß sälber wohl, was es choschtet, der groß Schritt z’wage. — Aber jitz sy mer beidi erlöst.»
Was di beide hie zum weiß nid wievielte Mal under Träne, Zärtlechkeiten und säligem Lache sech versprochen und versiglet hei, het scho z’Grächwyl oben agfange. Dem Madeleine isch es vom Ougeblick a, wo-n-es gwüßt het, daß der Xandi Wagner i ds Regimänt Roverea yträtten isch, nümme so schwär worde, der Wält der Rügge z’chehre. Und mit der glyche Luscht, mit dere vor Jahre der Houpme von Erlach der Maréchale-n-us der Hand gfrässe het, wenn’s a ne Jeukete gangen isch, het sech jitz ds Madeleine vo nere mit geischtleche Brösmeli la fuettere. Aber es het öppis bruucht gha, bis es so wyt gsi isch. I den erschte Tage nam Tod vom Unggle Gabriel het es e tapferen Alouf gno und scho gmeint, es sygi d’Wält los und heig alles überwunde. Syn ihm de aber Sache begägnet, 237 wie das Gspräch mit dem Herr Sigmund Wagner am Stifmüetterli-Groupe, so isch ihm undereinisch wieder alles erwachet, wo-n-ihm früecher Härz und Chopf gfüllt het. Ja, es het numen a dä Sigmund bruucht z’dänke, so isch ihm dä ganz neu Läbeswäg unnatürlech vorcho. ’s het sogar Tage gä, wo-n-es sech dem Erschtbeschten a Hals gworfe hätti, nume für us däm Ghürsch use-z’cho. Und chuum het es sech über settige Gedanken erwütscht, so isch es dopplet so unglücklech gsi wie vorhär, het gmeint, es heig sys Seeleheil gschändtet und isch nümme gsi z’tröschte.
Grad i där Zyt het sech d’Maréchale wieder i d’Neechi gla. Di lahme Troschtsprüchli vo der Tante Rosine sy um ds Madeleine umegläge wie toti Fliege. D’Frou de Chateauvieux hingäge het sech mit der schwarzen Escharpe härzig drapiert und gseit: das heig si alles meh als einisch düregmacht. Di beide Fründinne hei Müej gha, das z’glouben und sy voruse, ga träppele.
D’Frou Rosine het d’Frou Willading bis a Waldegge begleitet und gseit: «Das Cecile het ja geng alles besser gwüßt.» Und d’Frou Therese het g’antwortet: «I gseh’s halt geng no uf em Däntsch umegumpe. Bsinnsch di no, dersälb Tag?»
«Bhüet is ja. Wenn men ihm ds sältmal mit remords und pénitence cho wär...»
D’Maréchale-n-isch aber dem Madeleine weder mit remords no mit pénitence cho, sondere mit confidences us ihrem eigete Läbe, wo nid so schwär sy gsi z’gloube. Si het ihm ganz klar und 238 dütlech gwüßt vorz’rächne, daß men überhoupt nid vo der Tuged läbi, sondere vo der Gnad. Da isch ihm uf eismal ds Liecht ufgange, und es het vo Stund a wieder dry gluegt wie eis, wo der Wäg weiß. Und bald het d’Heiteri vo sym Wäse ds ganze Huus agsteckt.
Es hätti aber o nid müessen e Möntsch sy, wär ihns nid jitz no albeneinisch d’Längizyti na de vergangene Sachen acho. Grad hütt isch ihm das begägnet, bevor es sech vo der Änglischbärgegg abgchehrt und ds Gsicht im blaue Tuech versteckt het.
Lang het es jitz sy Chopf uf der Schoß vo der Maréchale la ligen und i ds Läären use gluegt. Ändlech seit es, wie us mene Troum use: «Es het halt nid sölle sy.»
Aha, dänkt si, d’Frou de Chateauvieux, das isch ds erschte Schrittli zum hindertsi Buchstabiere, und git dem Madeleine wyter, was men ihren i settigen Ougeblicke gseit het: «Wer seine Hand an den Pflug legt und siehet zurück...»
«I weiß es, i weiß es», seit ds Madeleine und sitzt uuf.
«Trumpier di nid!» warnet d’Frou Maréchale. «Es isch für di schwärer als für mi. Du hesch ds Läbe no vor der, i ha’s hinder mer. Aber juscht drum: verlüür’s nid, wie-n-i mys verlore ha. Was gäb i drum, und was wett i druus mache, wenn i’s no vor mir hätti wie du, du glücklechs Chind!»
Mit schwärmerischen Ouge het si das gseit. Wyter und wyter het si ihri Gedanke vor em Madeleine usgspunne. Und wo si ändlech ufgstanden 239 und dür ds Wäldli gspaziert sy, hei si beidi gwüßt: jitz blybt’s derby, di böse Zyte hei emel das Guete bracht, daß mir zwöi ds rächte Trom gfunde hei, und kei Gwalt wird üs derzue bringe, is wieder i di verdorbeni Wält und ihri böse Händel zrüggz’verloufe.
A mene fascht no schönere Plätzli, nämlech under de mächtige Bueche vom Bächihölzli am Thunersee, grediübere vo Strättlige, sy nid lang nachhär drei Manne binenand gsi und hei über di politischi Misere gredt. Der eint, gar comme-il-faut i der Gattig und de Maniere, sitzt uf em steinige Bank und luegt über e See wäg. Di beiden andere stande vor ihm. Der Größer isch liecht z’errate, er het i der Hand uf em Rüggen es Guggerli. Der Chlyner treit e längi schwarzi Chutte, wo jedefalls nid e Pariser Schnyder gmacht het. Aber er isch läbig und luegt früsch i d’Wält use. Der Hälfer Chuehn isch es, vo Sigriswyl.
Jitz springt o dä vom Bank uuf. Da gseht men erscht rächt, daß es trotz synen erscht öppe vierzig Jahre no eine vom alte Schrot und Chorn isch, eine vo dene, wo d’Madame de Chateauvieux albe no gärn mit ne tanzet het im Hôtel de Musique z’Bärn. Der Suhn vom alte Schultheiß vo Mülinen isch es.
«I möcht Ech nid découragiere, Herr Wagner», seit er, «aber vor allem müesse mer dem Volk d’Ougen uftue. Bis jitz hei si sech la verblände mit dene Phrase; aber si hei no nid begriffe, daß di 240 indépendance, wie d’Franzose se verstande, uf dütsch heißt: vo Paris uus regiert sy. Mer müesse se halt derzue bringen yz’gseh, daß d’Schwyz numen i der Schwyz und vo Schwyzer cha regiert wärde. Erscht wenn si das begriffe hei und o wieder gloube, daß es müglech sygi, chönne mer wyter mache. Üses Erschten isch also: dem Volk ds Vertrouen i sich sälber wieder byz’bringe. Und für das bruuche mer guetwilligi unabhängigi Lüt, wo uf sicherem Bode standen und öppis wage.»
«I chan Ech nume das säge, Herr vo Müline», versicheret der Hälfer Chuehn, «was öppis nutz isch im Volk, wartet druuf. Si begryffe’s scho; aber si warte druuf, daß agwachsni Herre, wo si öppe kenne, voragange. Dene neumodische Wortfüehrer troue si nienehalb eso.»
«Äbe, das isch es», stimmt der Sigmund Wagner by, «juschtemänt, wie Dir säget, Herr Hälfer, agwachsni. Aber die mueß me jitz la merke, daß men uf se wartet. Si hei halt o chly ds Zuetroue verlore. Aber mer hein ere-n-i allne Lager, Guetsherre, größeri und chlyneri Buren und Lächemanne vom alte Schlag. Me mueß se nume wieder zsämebringe. D’Hüser, Güeter und Familie mueß me wieder ufrichte. I bi dranne, und i ha gueti Hoffnung.»
«Dir glücklechen Optimischt!» lachet der Herr vo Müline.
«My Optimismus isch begründet, sünsch gället, Herr Hälfer?»
241 Der Hälfer nickt nume; aber der Herr vo Müline meint:
«Um so besser! Aber trumpieret Ech nid, Herr Wagner. Mit ästhetischem élan lüpft me der Bärner nid us der Teigmulte. Me sött ne mit praktischere Verheißunge chönne cho.»
Das het du der Mündi guslet. «Wartet nume! Wartet nume! Dir wärdet no froh sy über my ästhetischen élan. I bhoupte: dä isch d’Seel vo der Sach.»
Di andere beide Herre hei ob däm Yfer glachet. Der Mündi hingägen isch mit dem Vorsatz us em Bächihölzli hei, dene well er’s zeige, öb er öppis usrichti oder nid. Und no am glyche Tag het er sech uf e Wäg gmacht i ds Ortbüehl, ga «Hüser, Güeter und Familien ufrichte». «Wartet nume! Wartet nume!» het er underwägs mängsmal vor sech ane gseit. «Wenn di verachteten Ästhete nid wäre!»
E Stund später isch er scho vor em Bärntor usse gsi. Er het nume chuum gmerkt, daß er dür di ganzi Stadt Thun düre gloffen isch, so voll het er der Chopf gha. Mängs Chind und mängs Wybervölkli het ihm uf der Stäffisburgstraß nachegluegt, wil er vor sech ane gredt het. Ei Chehr isch er i nere kuriose Winterstimmung dervo gstürmt. Es het aber gar nid gschneit, wie’s ihm im Chopf gsi isch. D’Bise het ihm nume d’Chirsibluescht schübleswys i ds heiße Gsicht blaset.
Ja, was het nen eigetlech so derdüruus gjagt? — Der Gwunder, was er ächt usgrichtet heigi mit 242 sym Brief a Xandi Wagner! Alli Chünscht het er agwändet, damit er emel sicher a ds Ort chömi, und jitz isch er wahrhaftig z’plätzewys scho a Värse gsi zu mene Hochzytscarmen voll «Tubehuus» und «Haselmuus» und andere schöne Ryme. Antwort het er frylech no keini gha; aber villicht lyt si jitz im Ortbüehl.
Ganz verschwitzt — trotz der Bise — chunnt er über e Fäldwäg vom Dorf gäge d’Schüüren ufe. Da steit es Gutschli, es artigs soufflet, uf mene füürrote Wagegstell, im Hof, agspannet.
«Isch Visite da?» fragt er im Vorbygang bim Lächehuus zum Fänschter y.
«Ja, d’Frou — eh — Willading vo Allmedinge», weiß ds Balz Lisebeth z’brichte.
«Was isch jitz das Neus?» fragt sech der Herr Sigmund. «Afin, die wird mi nid frässe, i gangen einewäg yne.» Ds Mädi macht keini Komplimänt, dänkt, ei Wagner ghöri zum andere, und schiebt nen i ds Sääli.
«Herrjere! — Pardon, i möcht nid störe.» Er wott scho wieder use. Aber der Herr Vincenz, wo zimlech verschmeiet vor syr Visite sitzt, schnellt uuf: «Chumm nume, Mündi, du chunnsch grad rächt, es geit di o a. Da channsch jitz ghöre, was Trumpf isch.»
Der Mündi macht sys Komplimänt.
«Boujour, Herr Wagner», seit d’Frou Therese, wo gsunntiget uf em Ruehbett sitzt, der Naselumpen i der Hand und e glänzige Strich under em lingge Träneseckli.
243 «Es wird halt nid sölle sy, und wär weiß, es isch am Änd no besser so, wenn...» Das seit si zum Ortbüehler, und dä stöberet mit syne chaltblauen Ouge der Mündi a, wie wenn är d’Schuld wär a allem zsäme.
«Was wird nid sölle sy?» möcht dä jitz afange wüsse.
«Säget’s nume, Frou Willading. Mer bruuche keis Gheimnis druus z’mache. Dä da het mer d’Idee gä, no einisch z’probiere», cholderet der Herr Vincenz. Und d’Frou Therese streckt dem Mündi ne Brief dar, wo si vom Xandi übercho het. «Da chönnet Der läse.»
I däm Brief het der Xandi syr müetterleche Fründin vo Allmedinge gschribe, er sygi encouragiert worde, ’s no einisch z’probiere bim Madeleine Herbort, und si, d’Frou Willading, söll doch so guet sy und ga sondiere z’Märchlige, am beschte grad bim Madeleine sälber. Der Bscheid söll si i ds Ortbüehl schrybe, damit der Papa Wagner grad alli démarches chönni tue, für dem Xandi en Urleb z’erwürke.
«Ja, und jitz?» fragt der Mündi, wo-n-er der Brief dürschnouset het.
«E nu», seit d’Frou Therese, «uf dä Brief hi bin i halt du gangen und ha das Madeleine underno.»
«Und?»
«Zerscht han i der Ydruck gha, es tüej ihm wohl. Und i gloube’s no jitz. Wüsset Der, Herr 244 Wagner, es isch synen Ouge nie Meischter gsi. Si hei’s verrate, so lang i’s kenne, gäb wie-n-es sech verstellt het. Aber keini zwo Minute het es sech bsunne, keini zwo Minute. Es syg ihm leid für e Herr Wagner, het’s gseit, aber es chönni sech nümme zu mene mariage decidiere. Es sygi zur Überzügung cho, es heig nid sölle sy, es renoncieri eis für allimal. Es heig jitze sy Wäg gfunden und me söll’s nid wyters plage.
‹Aber i bitte di›, han i no gseit, ‹nimm der doch Zyt! Schlaf emel no einisch drüber. Du chönntisch di dyr Läbtig reuig wärde.› I ha’s no gfragt, öb es de nid eigetlech versproche sygi. Aber da het’s du Träne gä. ‹’s isch fertig. I wott nid. Machet mi nid unglücklech!› het’s gheiße. ‹I ha der Wält der Abschid gä› und so wyters. — Voilà! I säge juscht, wenn’s jitz halt da dry git, so isch es villicht gschyder, der Herr Wagner renoncieri. Zwänge cha me settigs nid.»
Jitz schwygen alli drü. D’Frou Therese tüpft a ihrne verbrieggeten Ougen ume. Di beide Herre luege sech mit dasysvergässene Blicken a, und vor em Fänschter zwirblet di wyßi Bluescht im Luft.
«Isch ächt da nid di Frou de Chateauvieux derhinder?» fragt ändlech der Herr Sigmund.
«Pärsee isch si», bhertet d’Frou Willading. «I bi ganz sicher. Und das äben isch ds Absurden a der ganze Gschicht. I fragen Ech: dä Gumpifax vo mondanité, wo jitz undereinisch d’Chneu dürefiegget! Afin, i wott nüt gseit ha. Es isch ja schön, 245 wenn me no bizyte Bueß tuet, und i gloube geng, elle aurait de quoi. Wie gseit, es geit mi nüt a. Aber daß das möhrige Madeleine mit allne syne Qualitäte für nes glücklechs mariage under em Pretäxt vo der Frömmigkeit sech bi läbigem Lyb söll ga la begrabe, nei, das wott mer nid yne. — Aber wie gseit...»
«Frou Willading, das wott mir o nid yne», seit der Mündi. «Und wenn me...»
«Höret uuf!» befiehlt der Herr Vincenz. «I wott nüt meh ghöre dervo. I ha jitz gnue. Zletscht und am Änd, wenn ghüratet mueß sy, so git’s de no anderi Töchtere. Aber was wott doch hüttigstags eine no ga hürate! — Überhoupt. Es isch fertig. I verchoufe, packe zsämen und...»
«Und?»
«Das isch my Sach. — I wüßt nid, für wän i mi no länger sötti ergere. Der Bueb isch bim Militär und söll nume derby blybe. ’s isch am Änd ds Gschydschte, wo-n-er cha mache.»
Mit däm het der Papa Wagner alli Höflechkeit vergässe, rönnt usen und schletzt hinder sech d’Türe, daß es im Täfel chlefelet.
Di beide Visite luege sech verlägen a: Was jitz? — Aber chuum dusse, wird sech der Herr Vincenz reuig, daß er sech so het la gah. Er tuet d’Türe wieder uuf und seit mit bitterbösem Gsicht: «Excüsez! Frou Willading, heit Der d’Förnli lieber bachen oder blau?»
«I bitten Ech, Herr Wagner, i wott hei, i darf nid fyschterlige heifahre.»
246 Ohni dadruuf z’lose, het er d’Türe wieder vo usse zueta, dasmal ganz hübscheli, und isch ds Mädi ga mobil mache für nes aständigs z’Abe.
Underdesse hei di beiden anderen e Brächhütte bouet, für d’Madame de Chateauvieux druffe z’röschte.
«Was söll i jitz mache?» het du der Herr Vincenz gfragt, wo-n-er wieder zue ne cho isch. «Hätte mir nume nid wieder agfange mit der Gschicht, so wär dem Xander öppis erspart blibe. Jitz han i ds Vergnüege, ihm z’schrybe.»
«Das will i scho mache», seit der Herr Sigmund, «i han ihm gschribe, er söll no einisch en Alouf näh, und i nime’s uf mi, ihm jitz o ds weniger Agnähme z’schrybe — oder villicht schrybt ihm’s d’Frou Willading sälber.»
«Dumms Züüg!» wätteret der Ortbüehler. «Vo däm wott i nüt. I mueß ihm sowieso schrybe. Mit däm isch es nid gmacht, daß men ihm brichtet, es syg lätz gange.»
«Wie de witt, Vincenz! Aber schryb ihm, wär well, so wär’s jedefalls gschyder, no einisch drüber nachez’dänke.»
«Sacre double! Nachedänke! Wie wenn i nid sit Jahre drüber nachedänkt hätti! Nei, merci für eui guete Rät; aber jitz tuet’s es. Und ds letschte Wort bhalten ig.»
Me het gseh, daß es besser isch, z’schwyge. Es isch du o still zuegange bim Ässe. Nume der Herr Vincenz het mit Gschirr und Services en unnötige 247 Lärme verfüehrt und syne Gescht vo allem Storreten uf d’Täller ta.
Sobald me ds Muul gwüscht gha het, isch d’Frou Therese ga befäle, me söll aspanne. Si het mit dem Herr Sigmund Blicke tuuschet, wo dem Ortbüehler nid etgange sy.
«Wenn’s der rächt isch, blyben i hinecht by der», seit der Mündi. «Wie’s der passet», antwortet der ander, «aber uf my Gsellscheft channsch nid rächne.»
Was het der Mündi mit däm Bscheid sölle mache? — Währed sech d’Frou Therese zwägmacht, steit er uschlüssig am Fänschter. Halb isch es ihm, er dörf der Herr Vincenz nid alleini la — er trouet ihm gar nid rächt, wil er sech geng meh i sy Verdruß yne wärchet — halb dunkt’s ne, es wäri gschyder, mit der Frou Willading z’fahre, damit si no chönnte berate, was me well mache. Plötzlech schießt ihm öppis dür e Chopf. «Also, nüt für unguet, Vincenz», seit er, «aber i gloub, es sygi gschyder, i gangi o grad.»
«Mach, wie de witt.»
«He nu, so adieu. Aber gäll, du bsinnsch di no einisch. Emel zum mindischte wägem Verchoufe. — Verchouft isch de verchouft. I tät’s emel nid, gäb i no einisch mit dem Xandi gredt hätti. Du hesch villicht nümme viel dervo. Aber är, wenn er einisch umechunnt — und villicht invalid — was söll er de ohni Hei?»
«Me het mi synerzyt o nid gfragt, was mir gschmöcki, wo-n-i so alt bi gsi wie der Xander. — 248 Und was söll er mit däm verhudlete Guet? Er versteit ja nüt vom Bure. Was är bruucht, isch Gäld. Und für mi blybt geng no Platz gnue — dert, bi der Chilchen äne.»
«Allons, Vincenz! Was sy das für Redesarte!» seit d’Frou Therese. «I bi o der Meinung, Dir söllet nid z’schützig dryfahre. Wär würdi dervo profitiere? Grad die, wo ds alte régime ruiniert hei, und niemer anders. — Aber jitz mueß i gah, es nachtet scho bald. Adieu und merci de votre bon accueil.»
Bald druuf sy di beide Gescht der Bärnstraß zuegfahre. Der Papa Wagner isch i sy Stuben use gange, het Liecht gmacht, ds Bureau ufta und afa i allne Schublädli umechrame. Bis tief i d’Nacht yne het ne ds Mädi ghört umeloufen und Stüehl rücke. Und am andere Morgen isch er bald nam Dejeuniere gäge Thun zue. I der Stuben isch es Grüchli vo verbrönntem Sigelwachs zrüggblibe, und im Kamin innen isch alles mit Papieräschen übersäjt gsi.
Gäge Mittag isch er umecho, ganz im Schweiß, und derzue het er schlächt usgseh. Er het fascht nüt g’ässe, nid emal trunke. Dem Mädi isch es nümme heimelig gsi. Es chunnt nid guet, het’s der Frou Balz gseit, und die het o gfunde, es düech se, er heig scho lang eso gleidet.
Churz vor em z’Aben isch der Papa Wagner ds Sträßli uus träppelet, wie-n-er’s vo jehär im Bruuch gha het. Früecher isch das geng sy guete Momänt gsi. Er het de albe sys Guet im Fyraben 249 überluegt und drüberewäg di schöni Ussicht, und öppen es fründlechs Wort gha für d’Lächelüt und d’Nachbare, wenn si vo der Arbeit heicho sy. Hütt aber het er nume d’Verwahrlosung gseh und sech über nüt meh welle freue. «Wenn i jitz da chönnt a ds Bort ligen und d’Ouge zuetue, daß si mi de tot fände!» Das isch ihm geng dür e Chopf gange. «Tot sy, nume tot sy!»
Da ghört er vo der Bärnstraß här Schritte. Er het d’Hand über d’Ouge. Es wird ihm schier trümmlig. Heiß und chalt louft’s ihm gäge Chopf. — Er isch’s. Wahrhaftig, er isch’s. Der Xandi!
«Miséricorde! Wo chunnsch jitz du här?»
«Isch es Euch öppe nid rächt, daß i chume, Papa?»
«Wettigi Frag! — I cha mer’s nume nid rächt erkläre.»
«Ha, und wenn Dir erscht no wüßtet, warum i chume! Oder het Ech’s der Sigmund öppe gseit? — Isch ekei Brief da für mi vo der Frou Willading? — Dir heit mi natürlech no nid erwartet, pärsee. Aber es het mi nümme glitte bim Regimänt. Zerscht han i gmeint, i überchömm kei Urleb und kei Paß. Aber ds Regimänt isch druff und drann, ufglöst z’wärde. Das heißt, es wird neu formiert under em Fritz vo Wattewyl, und da han i du dervo chönne profitieren und bi Hals über Chopf hinder mym Brief härgloffe. — Isch no kei Antwort? — Was isch, Papa? Syd Der nid zwäg?»
250 «La mi nume chly verschnuufe. Es chunnt... es chunnt mer so...» Der Papa Wagner lähnt sech uf e Zuun und luegt sy Suhn vo Chopf bis zu de Füeßen a. Er isch so ne stramme Soldat worde. Stattlech und breit und bruun im Gsicht, und syni Ouge sy der Läbesluscht nid groß gnue.
«Was isch das?» Der Herr Wagner zeigt uf ds Xandis Hand.
«Halt e Finger weniger. Aber i han ere geng no gnue, für mys Glück z’päckle. Si hei mer ne vor mene halbe Jahr abgno. Me mueß froh sy, wenn’s eim nid meh choschtet. Aber loset, und d’Antwort vo Allmedinge?»
«Ja äbe, du arme Kärli!»
«Was isch?»
«Chumm, mer wei yne. I mueß der das dinne brichte.»
«Isch’s nid guet?»
«Emel jedefalls nid na dym Wunsch.»
«Wieso?»
«Myn Gott! Du arme Bueb. — Si wott halt nüt meh vo der.»
Der Papa schwygt.
«Säget mer’s nume. Sapristi. I wirde das wohl o no mögen ertrage.»
«I cha der gar nid viel meh säge. Es git schynt’s jitz i d’ pitié yne — was weiß i! — und wott nümme hürate. Es het’s der Frou Willading graduse gseit. Geschter isch si da gsi und het’s brichtet. Und my Brief a di isch sit dä Morgen underwägs.»
251 Der Räschte vom Wäg bis zum Huus sy si schwygsam gange.
Uf eismal, öppen e Steiwurf vom Gartetor, blybt der Xandi stah und luegt und luegt. Vom Huus gseht me nume ds Äßstubefänschter under de schwären Ulmenescht vüregüggele. Di heimeligi Fyschteri — es dunkt ein, me ghöri ds Plämpeli vo der Pendüle drinne vor Ungeduld i sym Chäschtli umespringe, wie nes ybschlosses Hündli — luegt hinder em wyße Gitter vo de Fänschterchrüz vüre: chumm, schick di chly! D’Bisen isch uf em Heimbärgrügge z’Sädel gange, und nume, wenn si im erschte Troum no einisch d’Fäcke streckt, fahrt e Huuch über di müede Tüller. Da dunkt’s der Xandi, di höchen Ulme chönne sech nid still ha vor Freud ob ihm. Wie mit usgspreiteten Arme chunnt’s uf ihn zue und nimmt nen obenyne, ganz äng und warm. Us hundert Halmen und Ruete fragt es z’beidne Syte vom Wäg: «Du, wenn chunnsch z’grächtem ume?» Und im Läbhag chüschelet’s vürwitzig: «Hesch se?»
Er ghört’s und versteit’s; aber er het e Stich im Härz, wo-n-ihm der Ate nimmt. Er chönnt nid rede, numen e Schrei usla, daß alles müeßti zwägfahre.
Si gangen yne. Keine seit es Wort. Der Xandi nimmt’s geng änger i d’Arme. Ds Grüchli vom Husgang scho und du gar no das vo der Äßstube! Me gseht bald nümme d’Hand vor em Gsicht; aber er weiß blinzlige no, wo jedes Möbel steit. Daß nüt derzue, nüt dervo cho isch, weiß er wohl. Und 252 so finde si beidi, ohni öppis abz’rede, der Wäg uf ds Ruehbett.
Ungwanet, ganz ungwanet isch dem Xandi, daß der Papa nüt vo Ässen und Trinke seit. I der Halbfyschteri zwitzeret doch uf em Tisch ds Gschirr. Aber si sy hinden yne cho und so still, daß niemer nüt het chönne ghöre. Einisch geit d’Türen uuf. Ds Mädi, wo wott cho luege, wo der Herr blybi. Aber wil es fyschter isch, merkt es nüt und geit ume.
Und no öppis isch dem Xandi ungwanet: Daß der Papa ihm d’Hand nimmt. — Das het er nie im Bruuch gha, und fascht tschuderet’s ne chly, wo-n-er di magere, herte Finger gspürt.
«Weisch», seit der Herr Wagner, «es isch no nid alles. — ’s isch no nid alles.»
Undereinisch steit er uuf und geit zum Tisch. «Mer wei Liecht mache.» Ds andere brümelet er vor sech ane, daß es der Xandi nid versteit: «Du muesch nid meine, i dörf der nid i d’Ouge luege.» Und wo-n-er ändlech Füür gschlagen und mit dem Schwäfelhölzli ne Cherzen azündtet het, chunnt er vor e Suhn cho stah, wieder wie albe, d’Hand under de Chuttefäcke, ds Chini uf em jabot: «I bi geschter z’Thun gsi — i ha der’s gschribe; aber dä Brief überchunnsch du ja jitz nid — bim Notar, und han ihm der Uftrag gä, er söll mer e Chöufer sueche.»
«Für ds Ortbüehl?»
Das isch der Schrei gsi, wo dem Xandi scho lang im Hals gwartet het. Er isch ufgsprunge. Und 253 jitz stande si vorenand, Oug in Oug und wieder stumm.
Ändlech fat der Papa wieder a: «Gäll, das hesch du nid erwartet? Du hesch äbe nie dra dänkt, daß das einisch so chönnti cho. Wart nume bis morn. Wenn du de ds Guet a der Tagheiteri gsehsch, wirsch du alles begryffe. — I ha lang gwartet. Aber i ha ja wohl gmerkt, daß nume dy Brut di mögti heizieh und sünsch nüt, weder i no ds Ortbüehl. — Und jitz, wo’s eso usechunnt, chan i’s nümme verantworte, alles la z’Schande z’gah.»
«Papa...!»
«Es isch eso. Du wirsch mer’s nid usrede. — Lue, me mueß sech nüt ga vormache, wo nid isch. Und du hesch mer lang gnue Zyt gla, für mer’s z’überlege.»
«Aber loset...»
«Nume nid hüscht und hott fahre, my Liebe. Du hesch jitz der goût gno zum Militär. Hie z’Bärn isch nüt z’mache mit däm. Ds Ortbüehl seit dir nüt. Also chan i dir’s nid übelnäh, wenn du dyne penchants nachegeisch, nadäm doch hie nüt meh isch, wo di azieht. — I sälber — ja myn Gott, wenn i dir öppis gsi wär, so hättisch ja lang Zyt gha. — Schwyg nume! I begryffe di besser, als du meinsch. I bi o einisch jung gsi. I ha’s nid anders gmacht, und drum! Tout se paye dans ce monde. Voilà! — Nei nei, me mueß der Muet ha, sy Carriere z’mache mit allem, was si bringt. — Blyb nume derby und hou’s düre. Es wär ja dumm, 254 wäge dene paar Monet oder Jahr, wo-n-i no hie umez’gnoppe ha, sech ga d’Carriere z’verderbe. Wo’s chlepft, macht der Soldat sys Glück und nid daheim uf der fule Hut. Also!»
«Da chan i ja ume gah.» Wie nes Schluchzen isch es dem Xandi usecho.
«Me mueß der Muet ha, dem Läben i d’Ouge z’luege, wie-n-es isch.»
Länger het der Xandi der Blick vo denen yschchalte spitzigen Ouge nümmen ertreit. Er geit gäge d’Türe. D’Fallen i der Hand, luegt er no einisch zrügg, ob de das würklech ds letscht Wort sygi vo sym Papa.
Dä zeigt uf e Tisch: «Chumm de cho ässe. ’s isch nache.»
Der Xandi isch use.
Der Herr Wagner isch i mene Zuestand zrüggblibe — viel meh hätti’s nümme bruucht, für ne z’bodige, trotzdäm me sym Rede nah hätti chönne meine, dä Ma heigi keis Härz im Lyb. Er het sech aber o jitz nid la gah. Er lütet dem Meitli, es söll uftrage. Es söll no für e Herr Alexander decke. Ds Mädi het wellen i nes Wäse vor Freud und Gwunder usbräche; aber der Herr het’s mit syne Blicke gschweigget. «Gang und mach!» het er befole.
Ds Mädi het gmerkt, daß Folgen am Platz isch. «Eh du myn Gott, wenn i gwüßt hätti... i ha wohl öpper ghört...»
«Gang!»
255 «Aber, Herr Wagner», seit’s no under der Türe, «i gloub, er syg use. I ha doch d’Hustüre ghört gah.»
«Mach, was i der gseit ha!»
Ds Mädi het no Täller und Services häregleit für e Xandi und isch i d’Chuchi ga arichten und no meh ga übertue. Es het doch nid dörfe sy, daß me nume so ds Ordinäri ufstellt, wenn der jung Herr heichunnt.
Aber der Papa Wagner isch am Tisch gsässen und blybe sitze vis-à-vis vo mene lääre Platz, het nüt agrüehrt und gwartet, und syni Ouge hei der glych Glanz gha wie di lääre Gleser. No z’Mitternacht isch di treui Mädle zum emel sächstemal ga luege. Und da isch er no geng glych dagsässe. Si het sech schier afa förchten und het sech vo denn ewäg nümmen ynetrouet.
Am andere Morgen isch si bizyte nam Herr ga luege. Halb abzogen isch er i syr Stuben uf mene Fauteuil gsässen und het churz und haschtig gschnupet. Ds Mädi het ihm du z’vollem i ds Bett ghulfen und isch um ne Dokter uus, ohni zerscht z’frage, ob er’s erloubi. Und dä het du dem alte Herr der Marsch gmacht und Mittel verschribe, für ne wieder ufz’chlepfe.
Der Herr Sigmund Wagner het uf der Fahrt ga Allmedinge d’Frou Willading no ghörig usgfragt, wie das eigetlech gange sygi mit däm Chorb, wo si für e Xander heitreit het, und derby der Ydruck übercho, si heig’s nid am gschicktischten agstellt. So wie är das Madeleine kenni, het er 256 dänkt, sött me halt nid so um ihns ume träppelen und um d’Stude schla, wenn men öppis von ihm well. Me sött da chly anders derhinder. Är wetti eigetlech bim Tuusig luege, ob er nid meh usrichteti. Gseit het er nüt dervo. Aber er het eifach no nid welle dra gloube, daß alli syni Plän und gueten Absichte so mir nüt dir nüt wäge mene Wyberluun sötten i ds Wasser falle.
Wo si z’Allmedingen aglanget sy, het ne d’Frou Theresen yglade, im Schloß über Nacht z’blybe.
«0bligé, Frou Willading», het er gseit, «aber i sött doch schier no ga Bärn yne.»
«Aber i bitten Ech, Herr Wagner. Si löjn Ech nid yne. Was dänket Dir? So z’mitts i der Nacht! Dir würdet doch nid im Chlöschterli welle ga der Morgen abwarte! Blybet Dir hie. Dir versuumet ja nüt, wenn Der am Morge bizyte ganget. Und wenn mer Chance hei, so gseht Dir villicht de no ds Madeleine Herbort hie bi mir. Es chunnt gwöhnlech — voyons, was isch hütt? He ja, juschtemänt, es chunnt geng am Zyschtig und Donschtig i mys große Salon cho spile. Me het drum z’Märchlige keis Clavecin.»
Das het ihm yglüüchtet. «Chunnt es de albe mit der Maréchale?» fragt er.
«Nei nei, um die Zyt het si’s no nid am Fürtechbändel.»
«E nu, Frou Willading, wenn Dir doch so fründlech syd, so nimen i’s für dasmal rächt gärn a. ’s isch mer scho lieber, wenn i nid no sowyt mueß loufe.»
257 Di sälbi Nacht het der Herr Sigmund Wagner viel gha z’dänke. Drümal für einisch het er sech d’Wort gsetzt, wo-n-er dermit sys Glück het welle versueche, und geng het er ihm no nid rächt trouet, wil er wohl gwüßt het, daß me de gwöhnlech im Momänt, wo’s druuf achunnt, ganz anders redt, als men eigetlech het welle, wil eim di früschen Ydrück alles dürtüe. Zletscht isch er schlüssig worde, ds bescht Rezäpt sygi: früsch vo der Läberen ewäg, ohni alli Chünscht.
Und am andere Morge, vom erschte Sunneblick a, het er sym Gmüet afa yheize mit Blicken i d’Zuekunft, was es gäb, wenn’s eso chäm oder wenn’s der ander Wäg gieng. Währed dem Dejeunieren isch er gar nid bi der Sach gsi, und nachhär het er sech niene welle still ha, isch um ds Huus umegfiegget, Stägen uuf und Stägen ab, und het zu allne Löcher uus mit dem Guggerli gäge d’Straß abe gluegt, so daß d’Frou Therese afange glachet het.
D’Geduldsprob isch i d’Längi gwachse, und trotzdäm isch es dem Herr Sigmund du no schier äng worden um ds Halszäpfli ume, wo ändlech di rahni schwarzi Gstalt mit mene große Schattehuet am Arm ds Gäßli ufchunnt. Er het se la ufecho und gwartet, bis si im Syteflügel verschwunden isch, im Bibliotheggsaal. Und richtig, bald druuf het men andächtigi Tön vo mene schittere Spinett dür ds offene Fänschter ghört.
Er wartet nume no, bis si z’grächtem im Spilen isch, und du nimmt er ds Härz i beidi Händ, 258 tuet e Blick dür ds Fänschter, und geit mit läbige Schritten i Saal, für se z’überfalle. Aber d’Schritten im Grien und ds Tschädere vo der Glastüre hei ne doch verrate. Ds Madeleine chehrt sech um und schnellt uuf.
«Särviteur, Jumpfer Herbort, ’s isch nume mi. Löjt Ech nid störe. I lose gärn e chly.»
«Da git’s nid viel z’lose, Herr Wagner.»
«Grad gnue für mi.»
Mit däm geit er bis hert a ds Instrumänt und git dem Madeleine d’Hand. «Spilet, spilet nume!»
«I cha drum eigetlech no nüt», seit’s, sitzt aber doch wieder ab und schlat es paar Tönli a.
«Syd so guet! Nume daß i nid ds Gfüehl mueß ha, i heig Ech gstört.»
Uf das hi spilt ds Madeleine sys Lied düre. Mit dem letschte Ton chehrt es sech wieder gäge Herr Sigmund, wo sech hinder ds Clavecin stellt, wie wenn er ihns dermit wetti am Instrumänt bhalte.
«Was heit Dir vor?» fragt ds Madeleine ganz harmlos. «Heit Der öppe hie öppis under Händs?»
«Was i vor ha? — Offe gstande. Euch han i gsuecht.»
«Mi?»
En Atezug läng chan er i di schönen Ouge luege. Du lat si d’Ougsdechle falle, leit d’Händ i d’Schoß und wird verläge.
«Ja, i mueß Ech öppis frage. Nämet mer’s nid übel, daß i mir das erloube, aber Dir heit mir 259 geng Eues Vertroue gschänkt, und das git mer der Muet derzue. — Loset, isch es wahr und isch es Euch ärnscht dermit, daß Dir dem Xander ds Wort zrügg gä heit?»
Er überchunnt kei Antwort.
«I gloube nämlech, Dir heiget kei Ahnung dervo, was das chönnti für Folge ha.»
«Weit Dir mi jitz o no plage, wo-n-i doch ändlech derdür bi und weiß, was i wott?»
«Es isch mir i der Seel zwider, daß i mi da söll dry mischle; aber villicht säget Dir mir doch dem Xander z’lieb, warum Dir Ech anders bsunne heit. Es gwüsses Rächt, Eui Gründ z’kenne, het er doch.»
«Heit Dir ne gseh?»
«Nei, i weiß chuum, wo-n-er isch; aber i hoffe ne z’gseh. Und wenn i mi Euch darf zur Verfüegung stelle, für ihm’s ga z’säge, so söll Ech Eues Vertraue nid reue.»
«Nu ja. ’s isch wahr, er darf’s wüsse, und villicht verstandet Dir’s no am beschte. Also säget ihm’s nume: Är syg mer so lieb und wärt, wie-n-er’s geng isch gsi. Aber i bi nümme ds Glyche. Mir sy d’Ougen ufgangen über d’Wält und über mi sälber und über Zwäck und Sinn vom Dasy. I ha mi losgrisse vo mym alte Läbe. Und i meine grad Dir, wo so lydet under der Misere vo der Zyt, söttet’s am alleribeschte begryffen und guetheiße, wenn üsereis sys Läbe für ne besseri Sach wott härgä. I ha mi lang bsunne, und es isch mi hert gnue acho; aber jitz bin i düre, und es blybt 260 derby. Den Armen und Verschüpfte ghören i und der Charité. Und da söll mi niemer und nüt meh dervo abbringe.»
«Das wird o niemer und am wenigschte der Xander. Das wüsset Dir doch o.»
Ds Madeleine steit uuf und seit: «Mit Wille sicher nid; aber i wott mi o nid dür Sache, wo für sich ganz rächtschaffe sy, la vo mym Wäg abbringe. I weiß wohl, daß i bi ihm ganz es ehrbars Läbe chönnti ha, aber das isch’s ja grad, was ein uf Abwääge cha bringe.»
Uf settigi Argumänt isch der Mündi Wagner nid gfasset gsi. Diplomat isch er o keine gsi, sünsch hätt er sy Töubi gwüßt z’verstecke. Es fat afa zucken um sys Muul ume, und hinder den Ouge muttet’s. «Aber loset», seit er, «was isch das für ne verchehrti Wält! Sit wenn bringt ein es rächtschaffes Läbe mit mene brave Ma uf Abwääge?»
«Wohl äbe juscht», bhertet ds Madeleine, «me geit drinnen uuf und het de nüt meh für di höchere Zil. Me säglet mitenand i d’Wält yne, und juscht wenn jedes dem andere sy Freud gönnt und ihm jedi Mugge vom Gsicht verschüücht, vergißt men alles andere drob. Wär im Paradies sitzt, dänkt nümme dra besser z’wärde.»
«So?» Der Mündi schnappet na Wort. Er vergißt schier, wän er vor sech het und ruret: «Herrgott! Was isch das für ne verdräjti Gschicht mit dene fromme Lüt! — Für was um ds Himmels wille hätti de der lieb Gott zwöiergattig Möntsche gmacht? Meinet Dir eigetlech, verhüratet 261 sy heißt, mitenand uf em Ruehbett umetrohle? Nei, my Liebi, verhüratet sy wott säge: a der glyche Diechsle loufen und sälbander ne Wage zieh, wo eis allei gar nid vom Fläcke brächti, Laschte trage, wo eis allei nid ma glüpfe. Wenn Dir wüßtet, wie schön das isch, wenn so nes guet assortierts Päärli enand cha i d’Ouge luege, nadäm si zsämethaft e Sorgelascht überort gschaffet hei, Dir würdet Ech kei Stund länger bsinne. Was Dir im Sinn heit, ma rächt und guet sy. Es müessen eren o sy, wo allei im stille Chämmerli für di andere bätten und chummere. Aber nid die, wo derfür gschaffe sy, us mene Ma ne Ma z’mache. Und das juschtemänt manglet’s hie. Übrigens git’s im Ortbüehl Chämmerli gnue, wo Der drin ungstört chönnet bätte. Aber dernäbe git’s dert Lüt, wo uf ne tapferi Husfrou und Herrschaftsfrou warte. Chunnt si nid, so geit alles z’Grund. Alles louft usenand. Chunnt si, so git’s es neus Läbe.»
Das isch jitz anderi Musik gsi als die, wo d’Maréchale dem Madeleine gmacht het. So het ihm no nie öpper vom mariage gredt. Es ghörti gärn no meh dergattig. Und derzue het ihns der heilig Yfer vom Herr Wagner amüsiert. Es bsinnt sech e Momänt, und juscht, wo-n-es öppis wott säge, schlat di großi Pendüle dert ob em Ruehbett näbem Kamin endlefi. Da chunnt ihm dersälb Namittag wieder vor d’Ouge, wo si dert zsäme gsässe sy, äs und der Xandi, und zsäme gjammeret und gchummeret hei, und wo-n-äs bättlet het: 262 «Gäll, du lasch mi nid im Stich!» — Und jitz! Wär isch jitz druff und dranne, ds andere... Furt mit däm!
Dasmal het ds Madeleine nid gwüßt syni Gedanke z’verstecke. Es schüttlet undereinisch d’Achslen und seit: «Dir möget rächt ha, Herr Wagner; aber lueget, i ha my Fride gfunde, und dä isch mir z’lieb, als daß i ne wieder ließ la fahre.»
«Fride!» Der Mündi wird no läbiger. «Wär wett Euch Eue Fride störe! Isch das e Fride, wenn Dir Euer Läbtig Ech müesset säge, Dir hättet a mene brave treue Ma sys Glück chönne machen und Dir heiget ne vo der Hand gwise? Und wie-n-ig Ech säge: Es isch nid numen um e Xandi Wagner z’tüe. Das isch numen eis, numen en Afang. Es ganzes Huus gilt es z’rette. Und nachhär chunnt de no meh. Vo däm Huus mueß de neus Läben i ds Land use ströme. Es Volk mueß de dert sys Vatterland und sy Friden umefinde. D’Manne chönne mängs mache; aber wo alli guete Fäde verrisse sy, da mueß e Frouehand zueche. Gäbet Eue Chämmerlifride dra für e Volksfride. Grad juscht, wil Dir der höcher Fride i Euem Härz traget, syd Dir gmacht, für üs us der Miseren usez’hälfe.»
A der Art und Wys, wie der Mündi awändet, merkt ihm ds Madeleine a, daß er gloubt, es fähli nümme viel und er heig’s änenume. Nüt luschtiger als so Mannen im Täber, dänkt d’Haselmuus, wo im stillen a mene Netz gnägget. Und wie wenn es sech vom Herr Wagner o der letscht Grund für ds 263 Einsamblybe wetti la widerlege, seit es: «Das ma für anderi gälte. Aber lueget, bi mir isch es halt en eigeti Sach. Us Pietät für my Unggle Ryhiner han i renonciert. Erscht na sym Tod isch mir klar worde, was ig ihm verdanke, und i weiß ja nume z’guet, daß es nid na sym Wille gsi wäri.»
Der Mündi het Müej, i de höfleche Tärme z’blybe. «Loset!» seit er, «Eue Herr Unggle sälig in allen Ehre. Aber wenn Dir no weit uf di Tote lose, so chönnet Dir de Läbige nüt sy. I zwyfle nid dranne, daß er’s guet gmeint het mit Euch; aber är het d’Ouge nid gha für die Zyt, wo jitz chunnt. Und das isch üsi Zyt. I cha mir scho dänke, was ihm nid rächt gsi isch am Xander. Er het vermuetlech gmeint, er möcht sech’s la wohl sy mit Euem Vermöge. Aber es dunkt mi, niemer als grad Dir sälber wüssi besser, was da drannen isch. — Nei nei. Alle Reschpäkt für die, wo dem Sturm zum Opfer gfalle sy; aber mer chönne nid ewig a ihrne Greber chneule, währed es füehrerloses Volk uf üs wartet.»
«Und de mueß i halt doch no mit der Frou de Chateauvieux rede», wott ds Madeleine furtfahre. Aber das isch du z’viel gsi. Scho ob der Pietät für e Herr Gabriel hei sech dem Mündi syni Fingernegel i d’Handballe bohret. Ob der Maréchale aber sy di chnochige Füüscht uf ds Spinettli gfahre, daß alli Dräht vor Chlupf gsurret hei. Der Mündi isch sälber erchlüpft, het gmeint, das schittere Möbel well us de Fuegen und fasset’s a beidnen Änden und lüpft ohni z’welle. Grad das het’s 264 no bruucht. Wie wenn si da druuf gwartet hätte, falle zwöi Bei dervo ab.
«Herrjere, was han i jitz agstellt!»
Wie nen Örgelima steit er mit sym Klimperchaschten i de Händ und darf nid la gah. Ds Madeleine hingäge böglet sech vor Lache. «Heit! Heit!» rüeft’s, sünsch gange di anderen o no ab. Hülflos luegt er umenand, wo-n-er mit däm arme Möbel hi chönnti. Ds Madeleine aber seit: «Wartet! I will Ech jitz no eis spile druff.» Es het ihm gar nid pressiert mit Hälfe. «Also, loset, es isch mer ärnscht mit der Frou de Chateauvieux. Dir wüsset halt nid, was ig ihre verdanke. Dir tuet der Frou unrächt. I chan Ech säge...»
Aber jitz wird’s dem Mündi doch z’dumm. Er merkt, daß ds Madeleine ne möcht zum Narre ha und im beschte Zug isch, ihm no ne längeri Red z’halte.
«Wenn Dir meinet, i well Ech das ha bis zum Jüngschte Tag», begährt er uuf und leit der Chaschte hübscheli a Bode. Er probiert, di abgfallene Bei wieder az’stecken und lost gar nümme, was ds Madeleine wyter brichtet. I allem Porzen und Zsämestecke dänkt er: si gloubt’s ja doch sälber nid, was si seit. Was söll i mi da no eryfere?
«So, s’il vous plaît, hälfet mer jitz wieder ufstelle.»
«Machet Ech nid Müej, Herr Wagner, i will’s de der Frou Willading la umemache, einschtwyle spilen i ja doch nümme druffe.»
265 Da schnellt der Herr Sigmund uf d’Füeß und lat der Chaschte lige. «Darf i das dem Xandi z’wüsse tue?»
«Wenn Dir gloubet, es interessier ne, was das alte Clavecin machi.»
«Dir wüsset scho, was i meine.»
«I han Ech ja gseit, i well no mit der Frau de Chateauvieux rede. Wartet emel no so lang.»
«Ja wüsset Der. Ganz ohni Gspaß, es isch Gfahr im Verzug. I troue dem Papa Wagner nümme rächt. Wenn Dir gseh hättet, wie’s ne nachenimmt. Lueget, so alti Lüt sy nümme glimpfig. Es Härzeleid cha se-n-über Nacht bodige. I gloube, viel meh ertreit er de nid, dä guet Vincenz. Dir syd halt doch d’Hoffnung vo synen alte Tage gsi, wenn er’s scho nid grad eso seit.»
«Ah, Dir gloubet?»
«I weiß es. — I bitten Ech, bringet’s nid uf d’Gnepfi mit ihm. Daß Ech der Xandi nid glychgültig isch, das han i jitz wohl gseh. Also... gället?»
«I nime’s gwüß nid uf di liechti Achsle, Herr Wagner. Aber löjt mi no einisch drüber nachedänke. — Es geit schließlech um mys Läbe.»
«Und nid numen um Eues. — Jitz will ig Ech nid länger plage. Salvavi animam meam. Merci, daß Der mer glost heit, Adieu, Jumpfer Herbort.»
Dem Herr Sigmund syni schwäre Schritte gange dür e Hof uus, und bald isch es wieder totestill. Ds Madeleine steit allei im Saal vor em umgworfene Spinett. Es möcht sech wieder i ne wehmüetig-andächtigi Stimmung ynedänke; aber 266 es wott ihm nid grate. — Hätti’s würklech nid sölle sy?
Uf eismal ghört me di anderi Türe gah, die gäge ds Wohnhuus. Es isch d’Frou Therese.
«I bitte di», fragt si, «was het’s gä? I ha gmeint, du spilisch.»
«I cha nümme», seit ds Madeleine. Und mit mene eigetümleche Lachen i den Ouge springt’s dervo, dür e Hof uus und furt.
X.
Da isch si du mit ihrem Gwunder allei gstande, di gueti Frou Willading, und het in aller Wält nid gwüßt, was für ne Värs si sech söll mache zu däm umgworfene Clavecin. Gägen Abe het si sech uf e Wäg gmacht ga Märchlige. Si het eifach müesse wüsse, was los sygi. Aber im Ougeblick, wo si no einisch i ds Sääli zrügg geit, ihres Ridicule ga reiche, chunnt vorne düre, uf der Gartesyte, d’Frou de Chateauvieux derhär.
«A la bonne heure, Cecile, juscht han i ga Märchligen abe welle. Was isch los mit dem Madeleine?»
«Äbe. Juscht wäge däm chumen i. Aber villicht weisch du no meh als i. — Los, wettisch du mer nid morn dy Wage gä? — Es isch eso ungschickt, daß ds Rosine keini Roß meh het.»
«Was hesch du vor?»
«Du wirsch lose!»
«Chumm, mer wei chly i ds Peristyle ga sitze.»
«Stell der vor, daß ds Madeleine à tout prix morn am Morgen i das Ortbüehl ufe wott.»
«I bitte di!»
«I ha geng gseit, me sött sech in acht näh vor däm Sigmund Wagner. Wenn er nid en Intrigant isch, so isch er e Stürmi. Afin, es schynt, er heigi dem Madeleine nes Message bracht, was 268 weiß i. Sicher isch, daß er ihns komplett ds under obe ta het. I cha gar nüt meh mit ihm afa. Er het ihm gseit, der alt Vincenz sygi i allne Zueständ, me wüssi kei Stund, öb er sech nid es Leid atüej. Jitz het das arme Chind di förchterlechschte remords. Ja, i cha dir säge, so han i’s de no nie gseh. Und es het sech nid la calmiere, bis i gseit ha, guet, morn gang i mit ihm i ds Ortbüehl. Es wär alleini gange, du channsch mer’s gloube, über Stock und Stei.»
«I bitte di, Cecile! — Ja lue, i weiß halt doch nid. Me hätt ihm sölle der Wille tue. I däm Punkt isch dä guet Gabriel lätz brichtet gsi. I han ihm no gseit, dä sälb Tag, wo di Komedi isch gsi hie obe mit dem Franzos: ‹l’amour est en marche, et vous ne l’arrêterez pas.› Fascht der Chopf abgrisse het er mer; aber i ha doch rächt gha.»
«Hätt me ne la mache, ’s wär besser usecho.»
«Wän?»
«E der Gabriel.»
«Du wirsch mer doch nid wellen agä, dä heigi einisch i sym Läbe nid düregsetzt, was er sech i Chopf ta het! — Afin, my Wage channsch ha. Wenn weit der fahre?»
«Früech, früech. Es wird mer sünsch z’heiß.»
«Was wottsch ihm eigetlech de säge, dem Vincenz?»
«Houptsächlech lose, was är seit, möcht i.»
«Du weisch es ja.»
«Scho, aber i gloub, wenn i ne sälber gsäch, i chönnt ne d’Sach doch besser mache z’begryffe.»
269 «Oder är di», seit d’Frou Therese zu sich sälber, und si het Müej, im Gedanken a di Begägnung zwüsche der Maréchale und dem Ortbüehler, ihres Lache z’verstecke.
Am andere Morge, gäge di Zächni, isch d’Allmedinger Gutsche mit dene zwo schwarze Dame vor em Hoftor vom Ortbüehl aglanget. Ds gwunderige Mädi het se vom Brunnen uus ghöre cho, het d’Händ am Fürtech abtröchnet und isch am Tor gstande, no gäb der Wage ghalte het.
«Isch der Herr Wagner daheim?»
«Der alt Herr Wagner?» fragt ds Mädi. «Dä isch im Bett, er isch neue so nüt zwäg.»
«Natürlech der alt Herr. Der jung wird dänk wohl nid da sy», seit d’Frou de Chateauvieux.
«Äbe wüsse mer nid, wo-n-er hi isch. Er isch nächti heicho. Si hei neuis gha zsäme, är u der Papa, u dernah isch er grad ume furt. Der alt Herr isch äbe grüüsli im Chummer.»
«Wart», seit d’Maréchale zum Madeleine, wo mit großen Ouge dem Mädi zuelost, «i will gschwind ga luege.» Si isch scho zum Wagen uus und geit dem Meitli vora zur Hustüre, wie wenn si hie daheime wär.
Da gsi und grad ume furt! Myn Gott! Er isch da gsi. Er mueß grad hinder sym Brief härcho sy. Also het er druuf grächnet. Und grad ume furt. — Was han i agrichtet? Im erschten Ougeblick isch ds Madeleine wie sturmgschlagen i der Gutsche gsässe. Erscht nah-ti-nah het es sech chönne vorstelle, 270 was nächti hie müessi gange sy. Und du het es welle ha, es heigi daheim gspürt, daß öppis lätz sygi. Drum syg’s der ganz Tag so i neren Angscht und Urueh gsi. Was söll i mache? Der Maréchale nachen i ds Huus? Aber was söll i dert? Emel afangen us däm Wagen use. Es isch ihm vorcho, wie wenn’s da uf mene Grüscht oben aller Wält usgstellt wär, wie wenn men ihns vo allne Syte würdi agaffe. Und het doch numen eis Bedürfnis gha: sech verstecken und bätte. Was bätte? Für wän? — Der lieb Gott söll es Unglück verhüete! I mueß use, furt! Furt, bevor si umechunnt. Wie i nere Todesangscht springt’s use, luegt vüre, hindere, ds Gäßli uus. — Der Gutschner, wo scho halb ygschlafen uf em Bock sitzt, luegt umen und weiß nid, was er dervo söll dänke, wo d’Jumpfer Herbort undereinisch wie ghetzt ds Bort uuf louft.
Ds Madeleine het es Müürli gseh und louft druuf zue. Bald steit’s vor der Brächhütte. Das isch ja nes Chämmerli wie gwünscht. Drinn isch es. Hie gseht’s niemer. Uf d’Chneu und ds Gsicht i den Armen a der Muure. «Hilf mer, hilf mer, daß es keis Unglück git!» Das isch alles, was es vürebringt. Und geng und geng wieder ds Glyche. Und es zitteret und schluchzet: «I ha’s ja nid welle. Was chan i derfür? Warum han i nid ehnder heiter gseh?»
Undereinisch fahrt’s zsäme. Los! Nid emal hie ungstört. Es chunnt öpper. Wo mueß i no hi, daß si mi nid erwütscht? — Oder isch es der Gutschner? Si sueche mi. Chuum isch es wieder uf de 271 Füeß, der schwarz Rock no voll Hanfgfräs, ds Gsicht bald chrydewyß, bald glüejig rot, ghört’s d’Schritte scho ganz nach, schwäri, überleiti. Es sy Schritte, wie se-n-eine tuet, wo weiß, was er uf ds Spil setzt.
Da steit er — der Xandi.
Zwöi Härz wott’s verspränge. No flackeret i de nußbruunen Ouge der Unwillen über d’Störung und i de graue vom Xandi das Härzweh, wo ne Ma ganzi Nächt cha umenand jage. Und drum di Stilli. Keis Wort.
Aber uf eismal glahret d’Liebi uuf. Wie Rueßwulke fahrt’s uf allne Syte dervo, und under em dürsichtig blaue Himmel lige sech zwöi i den Arme. Es isch emel o ne Chraft i denen Arme, wo sech um ds Xandis Bruscht lege. Und är het zum erschtemal sit der Änglischbärgegg wieder dä Chopf i de Hände — dä Chopf! ’s git numen eine so. Und er drückt sys wätterherte Gsicht i di guldige Chrusle.
Es cha geng no keis rede. Ds Madeleine briegget numen und het doch ds hälle Lachen im Gsicht, wo’s wieder und wieder uf di breiti Rovereanerbruscht drückt. Und wo si ändlech beidi wieder gseh, was um se-n-umen isch, uf der einte Syte di usbrönnti Brächhütte, uf der andere di währschafti Dachfirscht vom Ortbüehl mit de wyße Chemeni zwüsche de großen Ulme, da chunnt se beidi ds Lachen a, das Lache vo z’innerischt inne, wo eim vor Wöhli wehtuet und wo men eigetlech nid weiß, warum’s ein achunnt.
272 «So», seit der Xandi ändlech, «jitz het sech hoffetlech d’Haselmuus zum letschtemal verschloffe.»
«Emel allei zum letschtemal», meint ds Madeleine und luegt z’ringsetum, wie wenn’s scho wieder es Guggeli zum Verstecke suechti. Dem Xandi sy nächschte Gedanken isch der Papa Wagner gsi; aber ds Madeleine het grad gseit: «Nid, so lang si dinnen isch.»
«Wär?»
«D’Tante Cecile.»
«Ja isch die mitcho?»
«He ja. Überhoupt, i mueß Ech jitz no säge...»
«Aber wo? — Wei mer da obe düren oder undenum i ds Gartecabinet?»
Da düte dem Madeleine syni Ougen uf d’Gutschen und lache. — O, das isch wieder di alti Haselmuus! Är begryft. — Het nid är se geng am beschte begriffe? Im Sturmschritt geit’s i ds Gäßli und hui i d’Gutsche.
«Furt!» Zwo Händ düte dem Gutschner graduus. Dä macht es mordiodumms Gsicht mit hundert «ja, aber» drinne. Aber der Herr Houpme versteit sech uf ds Befäle, und dem Gutschner geit e Stumpen uuf. Miera, dänkt er, es isch eui Sach. Und scho louft der Frou Theresen ihre Freibärger, daß ds Gäßli stübt.
Erscht jitz hei si Zyt, enandere ds Hanfgfräs abz’läse, är dem Madeleine ab em schwarze Rock und äs, was es ihm a di chornbluemeblaue Rovereanerhosen aghänkt het.
«Isch me wohl i settige Schueh?»
273 «Warum nid?» — Der Xandi het ungarischi ängi Hosen und höchi Schnüerschueh drüber treit. — «Es isch ganz e gäbigi Ordonnanz.»
Aber du hei si sech du Wichtigers gha z’säge. Und z’erzelle wäri gnue gsi, für um e ganze Thunersee ume. Aber so hei si’s doch de nid gmeint.
Underdesse het d’Frou Maréchale Glägeheit übercho gha, z’dänke, der «Gerächte müessi halt vil lyde», emel so lang si sich sälber für grächt agluegt het. Daß da keini weichhärzige sentiments z’ärnte syge, het si grad gmerkt, wo si di spitzigen Ouge zwüsche de Bettumhäng vüren uf sech gspürt het. Aber so, wie’s du cho isch, het si sech’s doch nid la troume. «Il était malhonnête et indigne», het si speter z’Allmedingen erzellt. Und wenn si’s nid welle gloube, ihri Fründinne, so sölle si ds Mädi ga frage. Nei, dert het der Escharpe-Zouber nid welle patte, sünsch hätti ds Mädi nid der Cherzestock vom Nachttischli ganz verpölet bi der Tür am Bode gfunde.
D’Frou de Chateauvieux isch nachhär i d’Chuchi ga nes Glas Wasser heusche. Ds Mädi het schier e Chlupf übercho, so verschmeiet het di armi Frou usgseh. «Wartit», het’s gseit, «es sy da no Tröpf vo färn nache.» Und gäb si het chönne wehre, het si ihres Glas mit gäälgrüene Wülkli drin i der Hand gha.
«Merci», het si gseit, isch i Hof use, het ds Glas hinder e Brunne gläärt und früsches Wasser gno. Währed si mit vüregstrecktem Hals trinkt, für der Rock nid z’netze, und di anderi Hand mit 274 dem Naselumpe wyt vo sech reckt, schilet si über ds Glas uf ds Gäßli, ob nere nid ds Madeleine bald z’Hülf chömi.
«Ciel! — Was isch das?» Der Wage furt! Si geit ds Stägli uuf, ga luege. Villicht isch er nume bis hinder e Spycher gfahre. Nüt — wyt und breit kei Möntsch im Gäßli. Si geit zum Lächehuus. Villicht het er ygstellt. Es würd ihm ganz glyche, wo-n-ig ihm doch gseit ha, z’warte, bis ig umechömi.
D’Frou Balz het gmerkt gha, daß öppis los isch im Herrestock, und, wenn si sech scho nid derfür gha het, si well d’Gwundernase fuettere, so het nere doch niemer chönne dervor sy, vor em Huus Rüebli z’putze.
«Heit Dir nid gseh, wo my Wage higfahren isch?» fragt d’Maréchale. Ds Eisi steit uuf und seit: «He, ds Gäßli uus sy si gfahre, gägem Dorf. Ds Lisebeth het welle ha, der jung Herr sygi mitgfahre.»
«Wele junge Herr?»
«E der Herr Alixander.»
«Dir syd nid gschyd! I ha gmeint, er sygi furt?»
«E ja äbe, mir hei’s o gmeint, aber...»
«Aber i bitten Ech. — Wo sy si hi? — Wo sy si hi?»
«I weiß es wäger nid. — Lisebeth, chumm säg! Du hesch es ja gseh, wo si furt sy.» D’Frou Balz geit um en Egge, für dem Lisebeth ga Bei z’mache.
Underdesse reicht d’Frou de Chateauvieux nes wyters Glas Wasser am Brunne. Derzue brümelet 275 si: «Un enlèvement, un véritable enlèvement! On nous a tendu un piège.»
Ds Lisebeth chunnt ändlech zum Vorschyn und seit: «Me gseht se dert äne fahre. Luegit dert! Si sy numen i ds Dorf ga chehre, u jitz fahre si dür d’Aumatte der Zulg nah abe gäg der Bärnstraß.»
Alli drü sy uf d’Terrasse vor em Herrehuus. Ds Mädi isch neuen undereinisch o da gsi. Ja ja, dert tschädere si dervo. Di rote Radspeiche zwirblen i mene luschtige Stoubwülkli under den Öpfelböum. Zum erschtemal begryft d’Maréchale, daß e Hund längs Stück so a mene Rad cha nachebälle. Es geit und zwirblet und zwirblet und geit. Und me cha’s nid stelle. Uuf und dervo. Wäge de Böum gseht me nid emal, wär drin sitzt. — Aber me weiß es ja. — Jitz het er, was er wott, dä unartig Gritti, wo da oben i der Eggstube hueschtet.
Si seit keis Wort, d’Frou Maréchale. O si het glehrt an sech ha, i ihrem agitierte Läbe. Aber en alti Burefrou, ja sogar es gwunderigs Mädi und es jungs Lisebeth bruuche nid es Längs und es Breits i Worte, für usez’schmöcke, was da vor sech geit. Isch nid neuis los gsi di Tage, im Herrestock? Es Cho und Gah und Gsichter — Gsichter! U das Gutschli u der jung Herr wieder im Land. Un e Herretächter i däm Gutschli, gar tüüners e hübschi. U di vürnähmi Frou da. Eh weder nid sy si deren ertrunne. Es isch ere grüüsli nid rächt, me gseht ere’s öppe vo wytem a.
276 Ganz vo sälber sy si wieder usenandere cho. D’Maréchale isch z’üsserischt rächts uf der Terrasse blibe, schwarz und still wie nes Eibeböumli. Di anderen alli sy gäge Hof zrügg.
«Wär isch si o, die?» fragt ds Lisebeth.
«I cha ’re miseech der Name nid gä», seit ds Mädi. — «I chume nid drüber, was gangen isch. Vori isch si dobe gsi bim alte Herr. Aber es isch nid guet Wätter gsi.»
Si sy um en Egge. D’Maréchale überleit und weiß sech kei Rat. Si duuret sich sälber und verchlagt ds Madeleine. Das hätt ig ihm jitz nid zuetrouet. Es het sech doch guet agla, seit si sech. Merkwürdig, wie de undereinisch der alt Möntsch wieder cha erwache. Vor füf Jahre, ja vor drüüne no, hätt ig ihm’s allefalls zuetrouet. Aber jitz, na dene letschte Monete — nei! Und sech vis-à-vis vo mir so vergässe! — Eifach unerhört. — Was söll i jitz mache? Um nes anders Fuehrwärk uus und hei ga brichte: «Si sy mer dürebrönnt?» — Mueß i ne di Freud ga mache? Ds Rosine und ds Therese finde sech mit dem fait accompli ab, das weiß i nume z’guet. Ds Therese het ja geng im stille druuf zellt. Und ds Rosine wird nüt sägen oder schmählen und im gheime Gott danke, daß ihm ds Madeleine däwäg der Chummer abgno het. Blybt nüt meh als d’Schadefreud über mi, wo sech wie niemer sünsch um das Meitschi plaget het.
D’Maréchale de Chateauvieux isch e frommi Frou worde gsi — z’grächtem fromm, aber si het 277 der alt Möntsch no gruusam guet verstanden und het no lang nid glehrt gha hert sy mit ihm. Und dä alt Möntsch, wo geng Hunger und Durscht gha het na Freud und Heiteri, na guet Dastah und Reschpektiertsy, dä het jitz uf der Ortbüehl-Terrasse, wo’s trotz allem geng no chly na der schönen alte Zyt gschmöckt het, wieder afa rede mit nere. «Und du söttisch jitz allei d’Chöschte trage vo däm Streich und di einzigi sy, wo nüt gmerkt het? Bisch nid grad du albe die gsi, wo ds Gheimnis hinder dyne schönen Ougestärnen und na jedem coups ds erschte Lache gha hesch? Isch jung sy mit de Jungen e Sünd?»
A däm Garn spinnt di einsami Frou uf der Terrasse no, wo me wieder Wagereder uf em Gäßli ghört. Si geit i ds Cabinetli am Änd vo der Terrasse, güggelet a den Ulme vorby. — — — Es sy se. — Ja, da hei mer’s. Es isch halt doch ihri Art. — Und wohär hei si die? — Wohär? — Wartet nume! I will ech, euch zwöine!
Si setzt sech im Cabinetli uf d’Ussichtsyte, wo’s offen isch, stellt der Ellbogen uf ds Balüster, leit der Chopf i d’Hand und lat ihri Ängelsougen i ds Oberland spaziere. Di linggi Hand lyt mit dem Naselümpli uf em Chneu, so wie wenn si grad erscht no Träne tröchnet hätti. — Ja, so — so isch es guet. So tät me’s male. Und jitz d’Ohre gspitzt!
Der Wagen isch hinder ds Huus gfahre, und nid lang geit’s, so ghört me dobe, i der Schlafstube vom alte Herr, Stimme. Aber es isch nid müglech, öppis z’verstah. Zerscht begährt er wieder uuf us 278 sym Himmelbett vüre. Du wird’s undereinisch totestill. Der Xandi seit öppis, und jitz, chuum daß me’s ma ghöre, ds Madeleine. Und jitz rede si alli dürenand. Der Alt seit: «Wohl wohl, i wott uuf.» — Wyter isch nüt z’verstah. ’s isch wieder still dobe.
Was mache si ächt jitz? — Aha. Dert wird öppis läbig, am äneren Änd vo der Terrasse. D’Frou Maréchale blybt still wie nes Gmäld. Si chöme derhär, e Flimmer vo Glück vor de Füeß. Jitz sy si da wie zwöi Chinder, wo nid wüsse, öb si zur Tür yne dörfe.
Da dräjt si der Chopf i der Hand, nume ganz wenig, und git nen e Blick, unsäglech wehlydig und stolz.
Und es isch cho, wie’s het müesse. Der Xandi isch a ihrer Schönheit bstochen und weiß nid wyter. Er isch mit dem gheime Vorsatz cho, sys Rächt cavalièrement z’verfächte, wenn d’Maréchale öppe sötti welle Gschichte mache. Jitz gseht’s aber ganz anders uus, als er erwartet het, und zum erschtemal i sym Läbe lat er i nere Verlägeheit sy künftigi Frou vora.
Die hingäge het scho dütlecher gspürt, was hinder däm marmorchalte Gsicht vo der Maréchale lyt. Sit Grächwyl het ds Madeleine nüt als Schulde gmacht bim Härz vo där eltere Fründin. Da isch aständigerwys nüt meh gsi z’wellen als Appäll a ihri religiösi und wältlechi Ytelkeit. Nid daß es settig Sachen überleit hätti. Bhüet is, was dänkt e Brut im erschte Glück! Aber es müeßti 279 nid am Jupon vo der Maréchale-n-ufgwachse gsi sy, hätt’s es nid i der Nase gha, wie me der Frou mueß cho. Es macht wortlos di Reumüetigi, chneulet nere vor d’Füeß und leit nere d’Armen um d’Taille. Aber chuum uf de Chneu, het’s der Chopf uuf und lat di früsch glänzige Haselnüß uf se los. «Gäll, i ha der’s wüescht gmacht», seit es, «aber eigetlech» — und dermit sitzt es nere-n-uf der Schoß, nimmt ihre Chopf, wo geng no uf d’Syte luegt, i d’Händ und chüschelet nere-n-i ds Ohr — «eigetlech isch es e Streich ganz à la Maréchale de Chateauvieux — oder nid?»
D’Frou Maréchale gspürt, wie nere das früsche Glück dür March und Bei rünnt und cha nümme länger widerstah. Und jitz chlepfe d’Müntschi, daß der Xandi afange findt, es tät’s jitz. D’Haselmuus merkt’s, und — hai — het er se-n-am Hals. So, das gfiel ihm scho besser; aber geng weiß er no nid rächt, wie mache mit der Maréchale. Si gseht’s und chüschtet di Not i volle Züge.
«Eigetlech», seit si ändlech im ganze Gnuß vo ihrer Begnadigungsmacht, «hätt i alle Grund, Euch z’hasse, wil Dir mer mys Chind stälet, aber ihm z’lieb vergiben ig Ech’s.» Si streckt ihm der Handrügge dar. Jitz mueß er, der Grenadierhoupme. Ds Madeleine gumpet fascht a d’Dili vor Freud ob där Demüetigung. Me ghört völlig dem Xandi sys Rückgrat gyre. Langsam und fyrlech geit das baise-main vor sech. Descht luschtiger tönt der Tätsch, wo-n-er zum Lohn vo ds Madeleines übermüetiger Fuuscht uf e Rüggen überchunnt. «Für 280 di längi Geduldsprob!» seit’s. «Und no eis und no eis. So.»
«Sy mer jitz balanciert?» fragt der Xandi. «Eigetlech, wenn doch es jedes öppis het z’‹eigetleche›, chönnt i de o frage, was überchumen i de für my Geduldsprob?»
«Wettigi Frag!» lachet d’Maréchale. «Di begährtischti Frou im ganze Land.»
«Dir heit rächt.»
«Ja, wartet nume, Xander, mer sy no nid fertig», fahrt d’Maréchale furt, «chömet, sitzet dahäre! Ganz ohni Bedingunge chömet Dir nid dervo. Und wil doch leider Gotts ekei Mama emewäg isch und kei Papa — ja ja, e Schwigervatter hätti Euch gar nüt gschadt — so machen ig Ech d’Conditione. Dir kennet d’Haselmuus vo Anno dennzumal, aber ds Madeleine Herbort, wie-n-es jitz isch, vo däm wüsset Der no nüt. Dir überchömet zu allem andere de no ne frommi Frou, und i erwarte von Ech, daß Dir das reschpäktieret und daß Der Sorg heit derzue. I weiß nämlech, wie’s d’Manne mit dene Sache hei. I junge Jahre wüsse si nid, was dermit afa, und wenn si alt wärden und gärn d’Hand dernah usstreckte, wei si nid der Name ha und geniere sech. Erscht grad bevor me ne der tannig Kaput chunnt cho amässe, sötti se de albe der Pfarrer no hurti hurti cho überelüpfe. — Säget mer nüt, i weiß, wie’s geit i der Wält. Aber i hoffen einewäg. Dir verschüttet de Euer Frou nid öppe ds Ölchännli.»
281 «Im Gägeteil», seit der Xandi. «Schänket mer de numen y.» Dermit macht er mit syne Hand es Chacheli und streckt’s dem Madeleine dar. Das mueß lache — wägem abgschossne Finger. «Es rünnt», seit’s.
«Quelle horreur!» schmählt Maréchale. Aber der Xandi tröschtet: «Das macht nüt. So überchöme de no anderi öppis dervo.»
«E nu, da heit Der rächt. I hoffe, vo Euem Huus gang de Läben uus. Es wär nötig.»
So het du no nes Chehrli eis Wort ds andere gä. Und wie länger me zsäme gredt het, descht weniger hei si begriffe, warum ’s eso lang heig müesse duure, bis di zwöi heige dörfe zsämecho. Si hei’s emel nid welle Wort ha; aber z’innerischt innen isch ne doch es Liecht über di Geduldsprob ufgange.
Der Xandi het mit dem Mässer uf e Tisch afa ychritze: «mundus regitur Dei providentia...» und di andere hein ihm ob allem Rede zuegluegt. Si sy am beschte dranne gsi, wo’s obenabe rüeft: «Xandi!»
Me springt uuf. Der Papa steit am Fänschter.
«I will ga luege», seit der Herr Houpme.
Da het er du chönne gseh, was e großi Freud verma. Der Papa Wagner isch wie nen umgchehrte Händsche gsi. Vo geschter am Abe här het der Xandi nüt als di uheimelig bittere Blicke vo sym Vatter im Bsinne gha. Und jitz het er bereits wieder glachet und i syne Bureauschublädli umegnuschet, für us em Nachlaß vo syr Frou nes bijou 282 vürez’sueche, wo-n-er dem Madeleine chönnti um e Hals hänke. Er het zwar geng no gschumpfen über alles Mügleche; aber der Xandi het das gkennt, es isch ds sicherschte Guetwätterzeiche gsi.
Ändlech chunnt er mit menen abgschossne Läderetui a d’Heiteri vüre: «Wei mir ihm die gä?»
«He ja», meint der Xandi. Es sy zwo als Ohrebhänk gfasseti Pärle gsi.
«Nei, das passet nid», brümelet der Alt und wirft das Druckli wieder i sys Ghältli. Derfür chunnt er mit nere guldige Brosche, wo hinder Glas uf blauem Fonds us Älfebei es ganzes Grabmal mit nere Truurwyden isch usgschnitzlet gsi.
«Das da?»
«E ja, ’s isch o nätt.»
«Non. Was isch druff?» Er het’s uf Armslängi vo sech. «I gseh’s nid.»
«Es Monumänt.»
«Es Monumänt? Dumm!»
Di Brosche flügt i ds Schublädli. Derfür chöme d’Pärle wieder vüre. «Het si nätti Ohre?»
«’s isch alles nätt a nere.»
«Du hesch es offebar no gar nid gseh. Afin. Nimm se. — Und jitz sött me für ds Ässe luege. Es dunkt mi, es wär scho lang nache.»
«Ja, i will gah.»
«Nei nei, i gange scho, du versteisch nüt vo däm. Aber los! Was söll i jitz mache? Sacre double, was hesch eigetlech de im Sinn? I mueß de halt mit däm Notari ga rede. Oder wei mer bim Verchoufe blybe? — Hilf mer da. Di donners 283 Chnöpfli machen eine schier ds hindervür — aeh!»
«Ah, Papa, machet Ech wäge däm Verchouf keini Sorge, ’s isch i der Ornig.»
«Comment i der Ornig?»
«I bi dä Morge bim Notar gsi und han ihm gseit, wenn verchouft sy müeß, so syg i der Chöufer.»
Uf das hi stellt sech der Papa häre, grad wie ds sältmal im Rotache-Wald, wo-n-er gmerkt het, i was für mene Schlitte daß er heifahrt. Lang findt er keini Wort. Ändlech zwüsche Töubi und Lache seit er:
«So? Du Chöufer? Mit was? — Sapristi! Afin, es geit zum Räschte. — Du hesch ja no gar nid chönne wüsse... Überhoupt! — I bi ganz sturm. — Wie isch eigetlech das vor sech gange? Vorgeschter chunnt men is cho säge, es syg uus und fertig, und hütt bringsch mer se-n-als Brut i ds Huus. I weiß afange nümme, wie das i der Wält zue- und härgeit.»
«I ha o gar nüt gwüßt, nüt anders, als daß i nid ha welle d’Schuld sy, daß Dir müesset ds Ortbüehl verchoufe. Drum bin i uf guet Glück zum Notar gange. Di ganzi Nacht bin i am Hombärg umenand gfahre, für mer z’überlege, ob i wieder zum Regimänt well oder was sünsch, und am Morge bin i halt ga Thun yne, und wo-n-i heichume, gsehn i der Wagen im Gäßli stah und ds Madeleine ds Bort uuf loufe. Da han i dänkt: so, du chunnsch mer rächt. So isch es gange.»
284 Der Papa schüttlet der Chopf: «Fitze sött me di vo Rächts wäge; aber so gfallsch mer. — Es het viel bruucht, bis du dy Vortel erlickt hesch. Und Glück hesch o meh als Verstand. — Aber mit allem däm weiß i no einisch nid, wie das gangen isch. I meine... so vo sälberem gscheh doch settig Sache nid. I ha nie so öppis erläbt.»
Der Xandi lachet. «Settig Sache chöme vo sälber, wenn me — gueti Fründe het. Der Sigmund isch z’Allmedinge gsi und het dert ds Madeleine erwütscht.»
«Jaso! I ha doch welle ha, irged e Häxemeischter müessi derhinder gsi sy. — Ja ja, dä Mündi. Da gseht me grad: Wär nid vor der malchance kapituliert, däm gratet’s. Am Änd isch d’Wält no nid so verhunzt, wie mer gmeint hei! Was isch o für Zyt? — He z’Donnerli! Scho bald Eis. Säg, i ha de no vo däm Clos du rocher, weisch. Dä hei si nid gfunde, d’Franzose. Du chönntisch de nes paar bouteilles ufereiche. — Ja und du, wie isch du das wyter gange? Wie syd der du uf d’Idee cho, das Fahri um ds Guet ume z’mache? Ds Madeleine wird sech schön bsägnet ha ob däm Zuestand!»
«Me achtet’s nid eso, wenn...»
«Me verliebt isch, hä? Ja, du chönntisch rächt ha. — Aber und jitz? Was stellsch der eigetlech vor, was jitz gah söll?»
«Vor allem mueß i halt de no einisch zum Regimänt, ga der Abschid heusche. Das het nüt uf sech, wil der Roverea sälber abdanket. Underdesse 285 mueß me der Chlöusi mache häre z’cho. Er risquiert ja o nüt meh, jitz, wo d’Franzose furt sy. Mer wei dä nachezieh. Das git de ne Meischterchnächt.»
«Aha, so? E Meischterchnächt. Nid übel. Einschtwylen isch er no Chüejerbueb. Und de der Meischter? Wär spilt de Meischter?»
Jitz hei di chalte blauen Ouge wieder gstoche wie Dörn.
«Säg, wär söll de Meischter sy?»
«Dä müesset Dir de halt no nachezieh, Papa!»
«So? Mhm, äbe. — Ja nu, mängisch git’s us menen alte Soldat o no öppis. — Und wenn i jitz nümme mögti?»
«Dir möget jitz de scho wieder.»
«Meinsch? — Aber i will der öppis säge: i wott drum nümme. Weisch, zwee chönne nid regieren uf em glyche Guet. Vo hütt ewäg bisch du der Herr im Ortbüehl. I cediere der’s mit Huus und Hof, Schiff und Gschirr. Und i — i wott nume no zum Fänschter uus luege — luege, wie ds Läbe der neu Meischter nachezieht. — So, jitz gang zu dym Brütli. Und wenn i nache bi mit dem Ässe, so rüefen ig ech de.»
«Papa...»
«Gang! Mer wei nid e Komedi uffüehre.»
Der Xandi het müesse folge, ’s isch ja nid schwär gsi.
Chuum aber isch er dusse, so chunnt dem Papa Wagner z’Sinn, daß si ds schwärschte Problem vo däm Tag no nid glöst hei. Me cha doch nid wohl anere Dame der Cherzestock nachebängglen und 286 zwo Stund nachhär mit nere Gsundheit mache. — Wieder i ds Bett? Vo Rächts wäge wär i ja chrank. — M’m. Einisch agleit, gangen i nid so gschwind wieder. — Excuses mache? — Där Intrigante? Die cha jitz no chly warte! Si het mi z’toub gha.
Er weiß no nid Rat, da chlopfet’s a sy Türe, uf ne ganz ungwaneti Manier.
«Sacre double! Was söll i mache? Afin. Entrez!»
Da zäberlet ds Madeleine ynen und macht e luschtigi révérence vor em angähnde Schwigervatter.
«Herr Wagner, i hätt es Anlige. — Herrjere! — Ja, Eui Mädlen isch e bravi Seel; aber zu Euer Garderobe het’s schlächt gluegt. Nei aber o! Fläcken a Fläcke. Heit Der kei Eau de Cologne?»
«I wüßt nid, für wän i guet schmöcke sötti.»
Wie nes Windspil isch ds Madeleine i der Stuben umenandere gschosse.
«Eh, da heit Der ja no nes halbvolls Flacon.»
«So? Das han i nid emal gwüßt.»
«Äbe. ’s macht mer Gattig.»
Und jitz isch es hinder e Schwigervatter grate, het ihm Fläcken usgmacht, ds jabot zwägzupft, d’Chleider abebürschtet und sogar no ne Bürschtestrich über di dünne graue Haar ta. Di verwunderete blauen Ouge sy däm Zwirbel gar nid nachecho. Dänkt het er derby, so lätz syg’s nid, wenn di großi Putzete grad hie afaj, aber der Xander, wolle, dä wärdi de no merke, daß er e 287 Frou heig. Und gäb er nume cha merci säge, het er scho linggs und rächts es Müntschi uf syne läderige Backe.
«So, jitz gfallet Der mer scho viel besser. Aber i bi nid wäge däm cho. Loset, Herr Wagner — oder darf ig Ech scho ‹Papa› säge? — d’Frou Maréchale wott absolut wyter, ga Thun, und mi am Abe wieder cho reiche. Es schynt, Dir heiget se hütt nid am beschten epfange. Aber es wär mer doch gruusam leid, wenn si mit däm Dorn im Härz hei müeßt. Wüsset Der, i verdanken ere halt doch viel. Zsämecho mueß me wieder mit nere. Tüet’s mir z’lieb und säget nes Wort vo excuses!»
«Es dunkt mi, dir wäret beidi wöhler ohni die, Dir und der Xandi.»
«Das macht mir nid Angscht. Aber i gloube, mir alli, o Dir wäret wöhler, wenn me das hütt no i d’Ornig tät. So ne brouille isch kei gfreuti Ehstüür. Und Dir wärdet gseh, wär se zur Fründin het, isch nid z’duure. — Es wär jitz alles so schön hütt. — Gället!»
Dermit gspürt er dem Madeleine syni Händ wie Schüüchläder a sym alte Chopf und di große glücksälige Haselnußouge so nach vor sech, daß er nid näbedüre cha luege.
«Mira.»
Ds Madeleine fallt ihm um e Hals und zieht nen a der Hand use, d’Stägen ab und uf d’Terrasse. Dert blybt’s stah und lat nen allei wyter gah.
Ob allem Wyterloufe gäge ds Gartehüsi verwirft er d’Händ.
288 «I machen Ech myni excuses, Frou Maréchale», seit er. «I weiß, i bi würklech nid artig gsi dä Morge; aber begryffet, i myne Jahre, wenn me settigi Sache mueß erläbe, wie-n-ig i de letschte Tage. Ma foi, ’s isch gwüß nid liecht, z’schlücke. I hoffe, Dir nähmet mer’s dene Junge z’lieb nid gar zue übel.»
D’Maréchale isch ihm ufrächt etgägecho, sobald si gmerkt het, was er wott. Sym Alter het si’s nid z’schwär welle mache.
«Réfléxion faite, begryffen i, daß es Euch nid liecht worden isch, Eui Contenance z’bhalte. Und i hoffe, Dir wärdet o mi besser lehre begryffe, wenn Der de alles wüsset, Herr Wagner.»
«Ja, i ghöre jitz de gärn no chly meh. Weit Der mer d’Freud machen und is bim Tisch Gsellscheft leischte?»
Uf das hi het si sech la i ds Huus füehre, und ob ihrne Conversationschünschte het me du glücklecherwys gar nümme dra dänkt, vo dene vergangene Tage z’rede.
D’Läbtig im Ortbüehl het wieder Atem übercho. Eis vo den erschten isch gsi, daß me nes Roß mit grade Bei gchouft het, damit der Herr Houpme ringer ga Märchlige chönni. Ob em Gedanke, daß es überäne, im Stock, well tage, het o d’Muetter Balz der Chopf wieder chly besser ufgha. No so gärn het si i Wachseldorn ufe Bscheid gmacht, der Chlöusi söll enanderena heicho, me hätti ne 289 z’bruuche. Scho zum drittemal het si’s la säge; aber der Chlöusi het kei Wank ta.
Was isch o das, was Tüüners? het’s du afange gheiße. Me het dem Handel nümme trouet und bim Herr Wagner um Rat gfragt.
«I mueß dänk sälber ga luege», het der Xandi gseit. «Häb nume nid Chummer, Eisi, i binde ne dem Roß a Stil, wenn er nid guetwillig chunnt.» Der Balz Bänz und syni Lüt hei uf de Stockzänd glachet, wo der Chlöusi ganz vo sälber het glehrt marschiere. D’Muetter isch fei e chly erchlüpft, wo-n-er am Abe dür e Hof ycho isch. «’s isch öppe guet, hei mer di versteckt. Selig Grenadier wäre ne de nes gfunges Frässe gsi», het si gseit.
Und jitz het’s gheiße wärche. Mit Pflueg und Rüthoue het me derdür müesse, mängisch sogar mit der Achs, und dem Herr Houpme sys Roß het, wenn’s nid zwüsche Märchligen und Ortbüehl underwägs gsi isch, o müesse Vorspann leischte. Dem Papa Wagner isch es mit dem bloße zum-Fänschter-usluege no nid halb so ärnscht gsi, sünsch wär er nid grad derzuegloffe, wo si es Eichli am Bort ob der Brächhütte hei wellen usrüte.
«Warum weit der mit däm z’Bode?»
«Das ghört nid dahäre», het’s gheiße.
«Wohl, das isch grad am rächten Ort. Das wei mer la stah zum ewigen Andänke. Es isch i der böse Zyt errunne. Und solang, daß es trybt, söll me dra dänke.»
«Dir heit rächt, Papa», seit der Xandi. «Und 290 damit me’s nid öppe später umhout, wei mer e Däntsch dervor machen und es Wägli derzue.»
So isch es du gmacht worde. Mit de Steine vo der Brächhütte hei si ds Bortmüürli drum zoge. Und so isch es blibe bis uf e hüttige Tag. Di Eiche gseht me vo wytem.
Es het gsuberet vo Tag zu Tag. Aber d’Muetter isch nid zfride gsi mit ihrem jüngschte Bueb. Er isch nie z’grächtem bi der Sach gsi. Sogar der Xandi het mängisch dänkt: i ha mi verrächnet. Das git kei Meischterchnächt. Fascht all Tag isch der Chlöusi abrüelet worde, bald vom Papa Wagner, bald vom Xandi, bald vo der Muetter, und ds Lisebeth het ihm «Sturm» usteilt, so viel er het welle ghöre. Aber es isch alles an ihm abegloffe wie ds Wasser über d’Änte. Me mueß dä Bürschtel anders nachenäh. Er isch z’lang bi de Guschti uf der Weid gsi. E settige Bitz Chraft ma scho öppis erlyde. So het me Hienachen und dertnache dem Hofbrunne gredt.
Einisch het men e ganze Sunntig lang der Chlöusi niene gwüßt. Niemer het sech g’achtet, wenn er furt isch und wohi. Am Mäntigmorgen isch er ume da gsi — aber emel ohni Schnatten und ohni Chatzejammer. Z’Mittag het ne du d’Muetter i ds Stübli gheiße. «Bueb», seit si, «du hesch es Meitschi im Gring. Säg ume ja. Es treit der nüt ab, z’lougne.»
Der Chlöusi luegt uf d’Syten und chrauet sech a syne blutte Chüejerarme.
291 «So?» fahrt d’Muetter furt, «i ha ’s doch däicht. Es het afe ke Gattig meh mit euch Buebe. Der enzig, wo mer bliben isch, u jitz geisch mer o no öppis ga ateigge, du. — Ja u jitz?»
«E, i ha äbe däicht, i well der’s de säge.»
«Du wirsch doch nid dra däiche z’hürate?»
«He, we dir ds Meitschi rächt wär...»
«Jä los, Bueb, es wird doch öppe nid scho müesse sy?»
«I gloube’s nid.»
«So? Gloube’s nid — gloube’s nid! — Da git’s ja de nüt meh z’brichte. We’s eso isch, so lasch mer’s nid hocke, weisch! Das hingäge tuesch mer de nid ane. — Jitz hesch es halt. Eh du myn Gott, was het me nid alls mit euch Buebe! — Wo isch es de daheim? Wäm isch es?»
«He äbe het’s niemere meh. ’s isch halt es Arms. Aber es schaffigs, es bravs Meitschi, das channsch mer gloube, Muetter. Es isch bi ’ren alte Frou am Rouchgrat. Si wär ihm ds Vatters Schweschter.»
«Es wird en arme Tropf sy. — Eh aber Bueb, Bueb! öppis Dumms eso! — Aber einewäg. Du lasch mer’s nid hocke, hesch ghört?»
Mit däm isch d’Muetter Balz wieder a d’Arbeit. Jitz het aber si der Chopf nümme derby gha.
Ds morndrisch het’s ds Lisebeth gwüßt. Und vom Lisebeth isch es i d’Chuchi vom Herrestock cho, und ds Mädi het nid Rueh gha, bis me’s i der Äßstube gwüßt het.
292 Der Xander isch nid im Luun gsi, sech drüber z’ergere. Wenn’s numen e bravi Frou git, het er dänkt, und bi der nächschte Glägeheit, wo si zsämen allei bi der Arbeit sy, stellt er der Chlöusi z’Red: «Du wellisch la verchündte?»
«Nid öppe, daß es sövli pressierti, Herr Houpme. Jitz, wo-n-i weiß, daß mer niemer nüt meh i Wäg leit, man i scho no chly gwarte.»
«Warum hesch de d’Muetter im Gloube gla, es syg scho uuf und nache, du Dumme?»
«Es isch drum ganz es arms Meitschi, es louft bluttfueß u het hingever u vorver nüt; aber es freins u schaffigs. Un i möcht eifach nümme sy, we das Änneli nid mys wurd. Aber Dir wüsset ja, wie d’Muetter isch. Si hätt’s nie zuegä, wenn i zerscht es Längs un es Breits um d’Stude gschlage hätti. U we si’s gsuch i sym armüetelige Chittel, si wurd sech bsägne. Wüsset Der, es isch drum de es hübsches. Da hieß es de no grad einisch: Un es settigs Taascheli bringsch du mer i ds Huus? Lueget, i kennen afe d’Muetter. — U das han i äben o gwüßt: niemale hätt si’s tolet, daß eine vo üs Bueben es Meitschi ließ la hocke. Drum han i se-n-im Gloube gla, es syg nümmen angers z’mache. Aber es isch nüt gange, Herr Houpme, Dir dörfet mer’s gloube. Dert isch no keine zuechecho.»
«Du bisch mir eine, du! Einisch muesch es de der Muetter dänk doch zeige. Du hesch nere der Chlupf nume gspart.»
«So wie-n-i se kenne, ma si das o no erlyde; aber i bin Ech guet derfür, we si’s einisch unger 293 em Dachtrouf het u gseht, wie’s d’Sach i d’Finger nimmt, so reut se de dä Chlupf nümme.»
Natürlech het du der Balz Bänz vom Wachseldorn müessen Uskunft gä. Es syg en arme Gügger, das Änneli, het er brichtet, aber dür und dür es subers Meitschi, und vom Buechholterbärg bis uf e Gabelspitz wär niemer z’finde, wo-n-ihm nid wetti z’Bescht rede.
A der Neuigkeit us em Ortbüehl het du bsunderbar ds Madeleine wohlgläbt. «Däm Änneli wei mer für Schueh und Strümpf sorge, wart nume!» het’s gseit. «Und im Früehlig git’s e Doppelhochzyt.» Z’zytewys hätti me fascht chönne meine, dem Madeleine sygi ds Chlöusis Änneli d’Houptsach am ganzen Ortbüehl. Währeddäm alles um ihns umen a syr Usstüür gnäjt und gschnyderet het, wie wenn es sälber nüt az’lege hätti, isch uf sys Gheiß bim Tischmacher z’Allmedingen es Trögli gschnitzt und mit allerhand Blueme gmalet worde. «Anna Barbara Balz * Eyer, Mähl und Schmaltz * Gäb dir Gott und Frieden * Weill du läbst hienieden», het’s im Fries über em Schlößli gheiße. Und mit Luscht und Liebi het ds Madeleine i das Trögli byget, was numen anere junge Frou cha Freud mache.
Der Chlöusi het einschtwyle no nüt dervo erfahre. Me het de d’Sunnen i synen und ds Ännelis Ougen uf eismal welle gseh ufgah. Daß dä arm Bürschtel sech plaget het mit dem Gedanke, wie-n-er de sy Schatz söll i ds Ortbüehl abe bringe, ohni Schand z’erläbe, het men ihm wohl agmerkt. 294 Aber d’Muetter, wo hindenum o aller Gattig dänne ta het für ds Sühniswyb, het nen äxpräß la zable, und ds Mädi het der Momänt nid welle verpasse, wo-n-er de mit sym «halbblutte Fotzelmöntschli» derhärchömi.
Jitz isch du undereinisch der Tag nache gsi, wo der Xandi zum Regimänt zrügg müesse het. Dasmal het me ne z’Märchligen und im Ortbüehl ohni große Chummer gseh gah. Daß er sech z’lang versuumi, isch nid gsi z’förchte, scho ehnder, daß er’s mit dem Chrame z’guet machi. D’Muetter Balz het ihm der tuusig Gotts willen aghalte, er söll emel de alls probiere, für nere der Chrischte heiz’bringe, und er het’s gärn versproche.
Öppe zwee Monet het me scho müesse rächne für di Reis i d’Steiermark und ume hei, bsunders, wenn d’Uflösung vom Regimänt sech sötti i d’Längi zieh.
Underdesse het men aber gnue gha z’dänken und z’mache, so daß d’Längizyti no isch z’ertrage gsi. Ds Madeleine het sech allerhand usdänkt. Wär’s na sym Chopf gange, so hätti me soz’säge grad chönnen a ds Hochzytsässe zuechesitze, sobald der Xandi umecho isch. Geng und geng wieder het es vo nere Doppelhochzyt gredt. Und d’Lüt hei albe gseit: «He ja, ’s wär luschtig.» Aber dra gloubt het natürlech niemer, so wenig daß me sech nume nie d’Müej gno het, drüber nachez’dänke, bis du a mene schöne Morge ds Madeleine mit mene fescht ballete «i wott» usegrückt isch. Ds Echo aber uf allne Gsichter z’ringsetum het g’antwortet: «Das cha me nid.» Büecher voll hätti’s 295 gä, wenn men alli Gägegründ gnotiert hätti. Afange het es sech vo sälber verstande, daß ds Madeleines Hochzyt z’Märchlige söll sy. Wie hätti me da di ganzi Balz-Familie sölle derzue näh? Da sy du vo der Maréchale bis zum Papa Wagner alli eis gsi.
Ds Madeleine aber het gseit: «I wott, und wenn i wott, so wott i.» Und di andere hei dänkt: «Sapperlot!», hei aber afange gwüßt, daß Haselmüüs dür d’Wänd düre chöme, wenn’s ne drum isch. D’Märchliger-Muus het sech in aller Stilli düregnaget bis i d’Stube vo ihrem bewährte Chummerz’hülf, dem Mündi Wagner, wo jitz wieder z’Bärn säßhaft gsi isch.
«Was Helge, was Helge!» het ds Madeleine gseit, wo-n-es ne gfunde het z’mitts i syne gsammlete Chunschtbletter. Er het alles copiert, wo-n-ihm i d’Finger cho isch. Me het zerscht müesse ds Ruehbett abruume, für der Jumpfer Herbort es Plätzli z’verschaffe zum Sitze. «Ja gället», seit er, «und z’dänke, daß das alles Ansichte sy us üsem Schwyzerland! Me möcht juze. Wenn doch o nume d’Lüt d’Ouge hätte derfür! Es isch schröcklech, daß me ne no mueß ga d’Nase druuf stoße. — Aber i wott Ech nid längwyle. Chan ig Ech mit öppis diene, Jumpfer Herbort? — Wenn heit der Hochzyt?»
«Äbe wäge däm chumen i», seit ds Madeleine und brichtet sym Fründ, was es im Sinn heig. «Ratet mer!»
296 Der Herr Sigmund het di gröschti Freud a der Gschicht vom Chlöusi. Er bruucht sech nid lang z’bsinne. Mit beidne Füüscht hout er uf e Tisch, daß syni Tuschchacheli gumpe. «I weiß öppis. — Bim Donner, i weiß öppis! Excusez! Aber das wär halt famos. — Z’Sigriswyl obe söttet dir Ech la zsämegä, bim Hälfer Chuehn. I sägen Ech, das isch Eue Ma. Und dernah chönnet der ja de i ds Ortbüehl abe ga ässe, di einten im Stock, di anderen i der Schüür. Wüsset Der, dir müesset nid alli a glyche Tisch tue. Dene Burelüt wär’s nid wohl derby. Gsundheit mache chönntet der einewäg zsäme.»
«I ha’s doch dänkt, Dir wüsset en Uswäg. Dir syd halt e Häxemeischter.»
«Das nid, aber wenn ig Ech mit öppis hälfe cha, so bin i zu Eune Dienschte. Söll ig öppe mit dem Hälfer Chuehn ga rede? I sägen Ech, das isch der Ma, wo Euch begryft und der Xander begryft und weiß, was es jitz bruucht.»
«Wo isch de das Sigriswyl?»
«Ja, äbe, obehär Gunte, ordli höch über em See. Und der Wäg isch de nid grad für Stögelischueh.»
«Um so besser. Si chöme de chly vor en Ate. Grad rächt, wenn si’s chly müesse verdiene.»
«Jä, i wett Ech nid öppis Dumms agä. Villicht chönnti men o anderswo...»
«Nei nei, abgmacht! Hälfet mer de nume bim Xandi.»
«No so gärn.»
297 So het du gäge d’Mitti Heumonet alles mit Sähnsucht uf e Xandi gwartet, d’Muetter Balz, wil si der Chrischte grüüslech nötig gha hätti für d’Ärnt und sünsch i Hof und Stall, d’Verwandtschaft, wil er dem Madeleine hätti sölle Vernunft yrede, und ds Madeleine und der Herr Sigmund, wil er ds letscht Wort für ihri Idee hätti söllen i d’Waagschale wärfe. Ds Gwunderbänkli vo Märchligen isch wieder zu Ehre cho. Tag für Tag isch ds Madeleine dert ga näje, und wenn es bhertet het, der Wäg us em Tyrol i ds Ortbüehl füehri am Chrummholz vorby, so het es sech nid trumpiert. Am elfte Heumonet, am Morgen am elfi, isch es bi der großen Eiche, grad dert, wo der Herr Philipp Anton Saager dem Unggle Gabriel sys Komplimänt gmacht het, dem Xandi um e Hals gumpet. Der Wäg zum Huus isch grad läng gnue gsi, für dem Xandi z’brichte, was der Mündi agä heigi, und är isch Füür und Flamme derfür gsi. Aber du isch du afange d’Frou Rosine cho, und no gäb er der Wäg i ds Ortbüehl wieder het chönnen under d’Füeß näh, sy d’Frou Willading vom Ufgang und d’Maréchale vom Nidergang här i d’Linie grückt und hei dem Xandi, wie syr Brut, der Verstand rundemänt abgsproche. Mit «öppis Dumms eso» het ds Bombardemänt agfange, und mit «punktum, da wird nüt druus» het’s vorlöufig ufghört. Und zwüscheninne het ’s under anderem gheiße, me chönni doch nid mit gnaglete Schueh a ne Hochzyt, und der Herr Houpmen isch unartig gnue gsi, z’säge, synetwäge 298 chönne si barfueß oder i Kanonestifel cho. I der Chuchi usse het d’Frou Bäni gschwore: «Es geit ech myseech wieder usenand.»
Nam Ässe het me d’Schlacht wieder ufgno, mit Erbitterung. Aber Sigriswyl isch Losung blibe, und di drei Parze vom tulipier hei dröjt: «He nu, so chönnet der de allei Hochzyt ha.»
Ds Madeleine het sy Brütigam bis a Waldegge dörfe begleite. So wyt nämlech het me vom Huus uus der Wäg under den Ouge. «Puh», macht dert der Xandi.
«Ja ja», antwortet ds Madeleine, «aber d’Houptsach isch, daß mer di erschti Schlacht gwunne hei. Gang red jitz mit dym Papa und mit dem Hälfer Chuehn.»
«Hinecht git’s es nümme», seit er, «i chume z’spät ufe. Und de mueß i mer de zerscht no öppis anders ab der Seel schaffe.»
«I bitte di, was?»
«Das armen Eisi! I han ihm doch versproche, i bring ihm der Chrischte hei, wenn’s irged z’mache sygi. Und jitz, was isch mir passiert: wo-n-i i ds Regimäntsdepot chume — alles furt. Am dreiezwänzigschte Maie scho isch ds neu formierte Regimänt ga Triest abmarschiert, der Chrischte mit.»
«O je, o je, das wird öppis chönne bim Eisi! — Hesch nüt meh chönne tue für ihn?»
«Was tue? Er het halt kapituliert, währeddäm i hie gsi bi. Und vermuetlech sy si hütt scho uf Malta, wenn nid underwägs nach Egypte. Si sy jitz in änglischem Sold.»
299 «Wenn i nume grad chönnti mit der cho, ds Eisi cho hälfe tröschte! Du Arme! I dänke de a di, weisch!»
Isch es das Verspräche vom Madeleine gsi, wo dem Xandi ghulfe het? Jedefalls het er zum erschtemal so rächt gspürt, daß er nümmen allei isch i der Wält. Me isch ganz en andere Möntsch, het er sech underwägs geng wieder gseit, wenn me so ne Gspane het, me bruucht nid emal binenand z’grupe. No am glychen Aben isch er zum Eisi, het ihm frank und frei brichtet, wie’s gange syg, und probiert, ’s z’tröschte. Ab der Wält sygi der Chrischte mit däm no nid, het er gseit, einisch wärd er de der Wäg hei o wieder finde.
«Warum isch er de nid mit Euch cho ds vordermal?» wott ds Eisi müsse.
«I gloube, heizoge hätti’s ne scho, und i han ihm no zuegredt, er söll emel de nid öppe neus Handgäld näh, gäb i umechömm. Aber weisch was i gloube, er het sech halt dir nümmen under d’Ouge trouet.»
«Eh, was het er de gmacht?»
«He nüt; aber wil er der druusgloffen isch.»
«U wäge däm hätt er si nümme hei trouet? — Du myn Gott! — Das isch mer jitz no ds Leidischte vo allem. Es Ching, wo si nümme hei trouet zur Muetter! — Nei, jitz man i’s de bald nümmen usgstah. — Das het mer jitz no niemer gseit.»
Jitz het der Xandi o nümme wyter gwüßt. No lang isch er da i der Fyschteri under em Vorschärme 300 gstanden und het müesse luege, wie d’Muetter Balz uf em Bänkli i ihres Fürtech ynebriegget. Ja ja, vor nere Kompagnie, wo mugglet, blybt me stah, mit dem Dägen i der Hand, bis si wieder pariert; aber vo nere zsämebrochene Muetter cha sech eine nume wägstäle.
«Verlüür jitz nid der Muet, Eisi», seit er no. «Der lieb Gott wird der wohl über das o no überehälfe.»
«Ja», antwortet ds Eisi und steit uuf, und im Ynegah i ds Huus seit es vor sech ane: «Däich wohl, emel Euereine gwüß nid.»
«Guet Nacht, Eisi!»
Fascht uselache het er müesse, aber nid vor Freud, wo-n-er ändlech im Bett glägen isch. — «Doppelhochzyt! — Du hesch en Ahnung, Schatz.»
Aber am andere Morge het d’Sunnen uf ds Ortbüehl und di ganzi liebi Herrlechkeit drum ume gschine. D’Dängelihämmer hei däggelet und d’Güggle hei gchräjt. Und wenn er scho geng wieder het müesse lachen ob der Idee vo Sigriswyl und vo der Doppelhochzyt, so isch’s ihm doch gsi, es müessi jitz dadüre, hälf, was well. Es het eifach öppis i der Luft dranne gstoße. Und der Xandi het no einisch ds Härz i beidi Händ gno und bim Déjeuniere dem Papa gseit, was di künftigi Herri vom Ortbüehl im Schild füehri.
Das het du nes paar Öugli gä, wolle! Der Tisch isch nid breit gnue gsi, und der Xandi isch mit dem Stuehl e Ruck hindertsi.
301 «Es mueß de schynt’s alles uf e Chopf gstellt sy», seit der Papa Wagner. «Sit wenn git z’Bärn der Brütigam ds Hochzytsdîner?»
«Mir wetten äbe de keis großes Dîner.»
«Das versteit sech vo sälber. I settigne Zyte stellt me keini Gaschtereien a. Das fählti sech no.»
Nah-ti-nah isch di vätterlechi Zornbränten i ds Helte cho, und der Schwall isch i voller Breiti über e Xandi nidergange. Es het alli Gattig gmacht, es well nümme höre, bis ds ganze Dorf Sigriswyl mitsamt der Doppelhochzyt im Thunersee unde versorget sygi, wo-n-er am tiefschten isch.
«Afin», seit der Xandi im Ufstah vom Tisch, «ds Madeleine chunnt ja de morn. Dir chönnet de sälber mit ihm rede, Papa.»
«So, si chunnt ume?» Der Papa achtet gar nid, daß der Xandi nümmen i der Stuben isch. «Si chunnt ume? Mhm.» Er fat a uf d’Chutte spöien und mit der Serviette rybe, für Fläcken usz’mache. Und undereinisch gseht er sech im Spiegel und rupft am Chragen und am jabot ume. «Ja, sälber mit nere rede — sälber mit nere rede — i weiß scho, wie de das geit.»
Bim z’Mittagässe fat du der Papa a: «Me mueß halt mit dem Eisi rede. — Und de das Sigriswyl? — Wär geit de dert ufe?»
Und bim z’Abetrinke seit er: «Me chönnti, wenn ds Wätter guet wär, ds Ässen im Peristyle serviere.»
Und so isch es wyter gange. Ds Madeleine het sy angähnde Schwigervatter gar nümme stark 302 bruuchen i d’Kur z’näh, wo’s du cho isch. I der Schüüren isch es weniger ring gange. Me het sogar e chly müesse d’Herrschaft spile, für d’Muetter zum Nahgä z’bringe. I eim Punkt sy der Papa Wagner und ds Eisi Meischter blibe: me well ekei Gregori. Still und eifach müeß es zuegah. Wenn’s ne so rächt sygi, het ds Eisi gseit, so well es sech nümme sperzen und probiere, sech z’freue mit de Fröhliche.
No mängsmal het der Xandi zwüschen Ortbüehl und Märchlige hin und här müesse, bis alles isch abgmacht gsi; aber ändlech isch es derby blibe: am letschte Mittwuchen im Herbschtmonet het sölle Hochzyt sy. Wär jitz no am meischte gchummeret het, isch der Chlöusi gsi. D’Muetter het mit de Batze hindere gha. Wie het er da sölle chrame? Er het der Ougeblick gseh, wo-n-er sys Änneli barfueß müeß i ds Ortbüehl abebringe. Und wie neecher der Tag grückt isch, descht meh hei si nen ufzoge. Ob’s ächt es ganzes Gloschli heig? Emel öppen es paar Holzböde sött er ihm doch de zueha, es syg gar böse Wäg über d’Schwarzenegg abe. Strümpf, nu ja, vor em Ywintere bruuch’s am Änd no keini.
Am Tag vor der Hochzyt het er’s im Wachseldorn obe sölle ga reiche, bi ds Balz Bänzes. D’Stärnschnuppe sy no gfahre, wo-n-er der Wäg under d’Füeß gno het. Roß het er keis mit übercho, wil alls, was Isen a de Huefe gha het, für d’Herrschaft isch parat gstellt worde. Eigetlech het der Chlöusi geng ghoffet, ds Änneli luegi de 303 no für Schueh, aber mit däm ewigen Ufzieh hei si ne nah-ti-nah ganz um alli Zueversicht bracht. Drum het er vor sym Abmarsch no heimlech dem Lisebeth syni Sunntigschueh us em Gänterli gno und im Wattseckli versorget. Liecht worden isch ihm der Wäg nid. Eismal über ds andere het er sech usdänkt, wie si’s de zsämethaft wellen agattige, für dene dunde ds Muul z’stopfe, und der bescht Troscht isch ihm geng ds Änneli sälber gsi. Wenn si’s de a der Arbeit gseje, wärd es se de scho gschweigge.
Aber so wie hütt im Wachseldorn het der Chlöusi no nie der Näbel gseh usenandere fahre. Gar nid ume kennt er sys Änneli, wo’s da vor em Huus usse steit und der Wäg ab luegt. Vo Chopf zu Fueß isch es suber und neu agleit gsi, anere Buretächter z’trotz. Er het gar nid rächt zueche dörfe. Und de sy de no syni Bäseni dagstande, ds Balz Bänzes Meitscheni (‹di Affe›, het er dänkt) und hei zuegluegt. Erscht, wo ds Änneli sälber seit: «Gfallen i der öppe nüt?» chunnt ihm z’Sinn, was am Platz wär, und er nimmt’s obenyne.
Er het sech ybildet gha, er bruuchi nume z’cho und chönni de mit ihm dervo springe. Aber so het’s Balz Bänz nid verstande. Me het se nid under em Trouf ewäg gla, gäb si i der Ornig sy gfuetteret gsi. Wo si du ändlech Hand i Hand gäge d’Südere zue gwanderet sy, het ds Änneli gseit, es düech ihns, es mangleti emel de nüt meh. Das syg Hochzytmahls gnue gsi.
304 «Du hesch mi schön für e Narre gha», seit der Chlöusi und gschouet sys Brütli um und um. Aber vo de Schueh im Wattseckli het er nüt la verlute.
«Ja weisch», antwortet ds Änneli, «we me Sunntig u Wärchtig guet ungerscheidet, so bruucht me de nid mit etlehnte Chleider z’Chilche. ’s isch wahr, bös gha han i mängisch, aber derfür han i glehrt, was Ornig isch.»
Wo si vom Rain ob Stäffisburg zum erschtemal d’Firschte vom Ortbüehl zwüsche de bruungrüene Boumchrone gseh, het sech der Chlöusi mit mene Juzer kundta, es het ein dunkt, es sött es Echo vom Stockhorn umecho. Im schönschte warmen Abedsunneschyn chöme si i Hof. Me weiß nid, wär d’Ougen am wytischten ufryßt, d’Muetter oder ds Lisebeth oder d’Jumpfer Madeleine Herbort, wo mit ihrne Lüte vom Stock här chunnt. Grad währed dem Fyrabelüte hei sech di beide Brüt d’Hand gschüttlet. Denen allne, wo drum umegstande sy, isch es ganz äng worden im Hals vor Freud und Säligkeit.
Druuf het ds Madeleine ds Änneli und der Chlöusi i Stock gfüehrt, für ne sys Trögli z’gä. Ds Änneli het gar nid begriffe, was mit ihm gscheht. Nie hätt es sech dahinde, am Rouchgrat, la troume, daß es einisch i sym Läbe so ungsinnet zu settige Sache chäm und däwäg under d’Herrelüt.
Dem Chlöusi het me müesse säge, er dörf das Trögli nid numen aluege. Mitnäh, überetrage söll er’s sym Schatz. Es isch uf syr Achsle gsi, me het nid gwüßt wie. Im Usegah isch er dermit an allne 305 Türg’reis agschosse, so daß si-n-ihm nachegrüeft hei: «Hö hö, hübbeli!» Und bi mene Haar hätt er no vergässe «Dank heiget» und «guet Nacht» z’säge.
Juscht währeddäm der Chlöusi im verschleikte dem Lisebeth syni Schueh isch ga under ds Bett stelle, isch e Gutsche mit dem Madeleine, der Tante Rosine, der Maréchale und der Frou Willading us em Ortbüehl abgfahre, ga Thun, i ‹Freiehof›. Im Stock sy nume di vier Herre Wagner zrüggblibe, der alt Herr, der Inser, der Sigmund und der Xandi.
Ds morndrisch, wo di Wagner-Herre vor em ‹Freiehof› z’Thun vorgfahre sy, isch der Näbel no uf der Stadt gläge, me het nid emal ds Schloß und d’Chilche gseh. Vo der große Märchliger Jeukgsellscheft vo ehmalen isch niemer da gsi als ds Brutpaar, d’Maréchale und der Mundi Dittliger. Und alles schwarz agleit, eifacher nützti nüt. Ganz wehmüetig isch es ne z’Muet worde, wo’s ne so dütlech vor Ouge cho isch, wie anders ihri chlyni Wält jitz usgseht. Es wär nid no nötig gsi, ne ds Chämmerli z’zeige, wo der Schultheiß Steiger am Abe nam Grauholz drinne gleuet het.
Der Chlöusi und sys büürsche Brütli mit dem letschte Rosechnopf us em Ortbüehlgarten im Chittelbrüschtli hei a der Schiffländti usse gwartet. Nächti no isch abgmacht worde, me fahri de i mene Ruederschiff bis ga Gunte. Aber di Froue vo Märchligen und Allmedinge, wo scho vo Afang a däm Plan nid hei trouet gha, wil me ja wohl 306 gwüßt het, daß einisch am Spiezerbärg änen es ganzes Hochzyt ertrunken isch; hei du uf alls ufe no bös troumet und erklärt, läbig bring me se nid i das Schiff. Grad luschtiger worden isch men ob däm nid. Aber der Herr Sigmund het wieder einisch Rat gwüßt. Das syg ja kei Sach, het er gseit, me chönni o uf menen andere Wäg ga Sigriswyl. «Wie mängs sy mer? Eis, zwöi, vieri, sächsi, achti, elfi, mit dem Herr vo Müline zwölfi. — Also mueß me für drei Wäge luege. Mer fahre ga Oberhofen und gange de vo dert z’Fueß über Äschlen ufe.»
Di Dame hei o däm Vorschlag nid rächt trouet. — Het nid dä Mündi o d’Idee gha vo Sigriswyl? — Aber wo me gfragt het: «Ja, was weit der de sünsch?» het niemer öppis Gschyders gwüßt.
Ds Madeleine isch der Meinung gsi, di beide Brutpaar ghören i erschte Wage. Aber oha! So öppis hätti me no nid erläbt gha. Kei Red dervo. Der Herr Sigmund het zum Nahgä grate, «’s isch gschyder», seit er zum Xandi, «sünsch fallt is no der alt Märchliger i d’Zügel — wär weiß!» So het du d’Haselmuus — zum letschtemal — mit ihrne drei Schicksalsgöttinnen i vorderschte Wage müesse. I der berüehmte Huetdrucke vo der Maréchale het me der Brutschleier mitgno, wil me gfunde het, es schick sech nid, so uffellig im Land umenandere z’fahre. Im zwöite Wage sy der Ortbüehler und der Inser mit dem Xandi gsässe, und im letschte der Mündi, der Mundi und ds Brutpaar vo der Schüüre, zerscht e chly verdatteret, 307 aber du bald am luschtigschte. Und bi der Chartreuse het me no der Herr vo Mülinen i di zwöiti Gutsche gno.
Nah-ti-nah sy d’Böum und d’Hüser us em Näbel vürecho. Ds Bächihölzli het scho gääli und roti Bletter la düreschimmere. Rächter Hand het es im See afa blau wärde, und linggs isch bärguuf der Näbel langsam über e Wald uuf i ds Ungwüsse dervo gschliche.
Z’Oberhofe het’s du bald ganz vo sälber en anderi Zugsornig gä. Öppe hundert Schritt bärguuf isch ds Madeleine no i syr Escorte gange, und der Chlöusi und ds Änneli hei d’Nachhuet gmacht. Si sy geng chly z’gleitig vorwärts cho und hei z’hert uf di Herren ufgschlosse. Drum hei si albeneinisch müesse blybe stah und sech hinder dene schwarze Rügge, wo vor ne här derdüruuf gwalpelet sy, nes Müntschi gä. Aber scho halbwägs under Äschle het ds Madeleine ne Schybeschutz Vorsprung gha. Was di drei Dame vo Schnuuf no gha hei, het chuum meh möge grecke für ds allernötigschte Schmähle. Und di arme Füeß! «Loufe mer eigetlech i mene Bachbett?» het d’Maréchale gfragt. D’Frou Rosine het gschumpfe, daß me nid reiners Grien bruuchi. Der Herr Sigmund het d’Oberländer i Schutz gno und gseit, si griene hie überhoupt nid. Uf settigem Nagelfluehbode chömi ds Nötige ganz vo sälber vüre, grad wie a üs d’Schweißtröpf.
Eis um ds anderen isch näbedsi gstande zum Verschnupe. Und wo der Chlöusi und ds Änneli 308 hei welle blybe stah, het der Papa Wagner mit dem Arm gmacht, wie hüttigstags d’Ysebähnler, wenn si wei säge: vorfahre!
Underdesse sy d’Bärge vürecho, zerscht numen es paar silberigi Schynen im Dusem und du geng meh. Es het z’ringsetum ufgruumt, und ändlech isch es über und über blau gsi und uf allne Flüeh und Weide wie Guldstoub. Und jitz het o der See mit tuused Stärnli zwitzeret. Alles hätti men ob der Pracht und Herrlechkeit chönne vergässe. Si hei sech würklech o vergässe, di plageten Alte, und gar nümme druuf g’achtet, daß di beide Brutpaar scho wyt voruus gsi sy und nume no Mündi und Mundi derby. Uf d’Füeß het me müesse luegen und an sech ha mit de Wort. Aber äbe. Einisch, wo di alte Herre sech wieder Zyt näme, für d’Ussicht z’luege, sy di Dame niene meh. Drü vier Ziggzagg wyter unde gseht me drei schwarzi Punkte, wo chuum meh ab Fläck chöme.
«Mueß me ne warte?» fragt der Inser. «Es treit nüt ab», meint der Ortbüehler, «si chönne scho so nid schwyge, drum chöme si geng vor en Ate.»
So isch me du halt derdüruuf träppelet bis da, wo der Fueßwäg ga Sigriswyl vom Äschlesträßli abgeit. Dert hei du sogar di beide Herre Wagner der Abstand erklärt und sech a ds Bort gsetzt. Nume der Herr vo Mülinen isch no wyter und bald i de Tanne vom Gummichrache verschwunde.
Ändlech chöme di drei Froue nache. Aber wo si dä Chrache vor sech gseh, wird’s ne fascht 309 gschmuecht. Stotzig wie nes Husdach falle d’Börter ab. Runsen a Runse. Derzwüsche schmal zuegspitzti Grasdreiegg und Tanne, wo me jeden Ougeblick meint, me gsej se ständligen i Abgrund aberütsche. Und dür das Wirrwarr vo Greben und Fluehkante geit es Wägli, scho meh e Dachchänel, im Ziggzagg abe zu mene Brüggli über nen änge, fyschtere Felsespalt, wo’s drinn unde rumoret und donneret und schuumet und sprützt. Und das Brüggli. I fragen Ech, zwöi Tannli und dernäbe no eis als Handhebi!
Änenache geit’s nid viel besser derdüruuf. Aber wahrhaftig, dür ds Ruusche vom Bach ghört me d’Chilche vo Sigriswyl lüte. Ds blaue Zifferblatt am wyße Turm luegt wie nes Vergißmeinnicht i ds Land use.
Lueget, dert äne gogere si scho ufe! Si sy ja scho bald dobe, di beide Brutpaar und hinder ne här di zwee, wo ne nachemöge hei. Der Herr Dittliger treit d’Huetdrucke wie ne Trummlen uf em Rügge. — ’s nützt viel, wenn niemer vo dene Dame sech übere trouet! Het ächt der Herr Hälfer e Frou, wo weiß e Schleier aständig z’montiere? — Dänk chuum. — Da unde geit juscht der Herr vo Mülinen über ds Brüggli.
Di drei Froue hei sech no nid zu Worte gfasset, so stoße si alli dreien e Brüel uus, daß es eim dür March und Bei geit. — Der Herr vo Müline? — Bhüet is nei. ’s isch nume d’Huetdrucke. Der Herr Dittliger het juscht übere gluegt. Vermuetlech het er e schlächte Witz gmacht, nid gluegt, wo-n-er 310 trappet, und isch gstolperet. Ja, di Huetdrucke! Lueget mer di Gümp — bumpedibumm, pumps! Aben isch si.
Und d’Chilche lütet und lütet — es wär prächtig — herrlech. Und der Bach ruuschet, und a de Tanne hange no d’Toutröpf und glänze wie Stärne.
Aber was wott me, di füf Alte da oben am Bort chönne nid über e Chrache. D’Froue scho gar nid, kei Red. Und wenn der Papa Wagner seit: «Und i zwänge’s doch», so proteschtiere di drei Frouen und fahre mit sächs Händ a syni Chuttefäcke. Natürlech isch der Sigmund a allem d’Schuld. Dä het’s wohl gwüßt, bherte di Froue. Alli füf dänke, das sygi keis guets Zeiche für di beide mariages: aber keis bringt’s über sech, öppis dervo z’säge. D’Frou Rosine dänkt a ds Madeleines Meitschijahr und findt, es heigi nie viel uf Schleier gha. Für ändlech öppis z’säge, fat der Inser a: «Was weit der? Es geit neue gägewärtig alles eso. Nume was jung und verwägen isch, trouet sech über e Chrache.»
Ändlech het’s verlütet. Und dermit hei si hienachen o ufghört schmähle. Es isch ne gsi, me hätti jitz öppis anders z’tüe. Jedes het a sym Plätzli afa dänken a die, wo dert änen i der Chilche vor ihrem himmlische Vatter niderchneuen und sech d’Hand gäbe für treu mitenand i di neui unbekannti Wält ynez’wanderen und Hütte z’boue, wo niemer meh sech trouet het z’bouen und z’wohne. Wort het me keini ghört. Der Bach het gruuschet und gruuschet. Aber di füf Alte, wo hienache hei müesse warte, 311 wil si ihrne Füeße nümme trouet hei, sy doch mit dem Härz dänen und säge sech: Einisch blybe mir ja alli zrügg und müesse di Jungen allei la wyter gah i ihri Zyt yne. Gang Du mit nen und la ne’s grate, für Di git’s weder alti, no neui Zyt, und Du weisch, wie’s cho söll.
Der Hälfer het de Brutlüten a der Chilchstüre gwartet gha, scho ne Chehr. Der Herr Sigmund isch no einisch a ds Chrachebort zrügg gangen und het mit sym Guggerli gluegt, und wo-n-er se-n-alli füfi geng no am glyche Fläcke het gseh sitze, isch er dem Hälfer ga säge, me well nümme länger warte.
Das isch du e chlyni Hochzytsgmeind gsi; aber der Herr Hälfer het sech nüt druus gmacht. Er het zum Tägscht gno: «So spricht der Herr, der Gott Israels, zu dem ihr mich gesandt habt, daß ich euer Gebet sollte vor ihn bringen: Werdet ihr in diesem Lande bleiben, so will ich euch bauen und nicht zerbrechen, ich will euch pflanzen und nicht ausreuten, denn es hat mich schon gereuet das Übel, das ich euch getan habe.» Beidne Paar het er uf ds Härz bunde, was si dem Bärnerland und Bärnervolk schuldig syge, und ne warm gmacht, daß o dem Herr vo Mülinen und dem Herr Sigmund di hälli Freud us den Ouge glachet het.
Und wo si du häregchneuet sy, di beide Paar, da het niemerem meh öppis gfählt. D’Sunne het dür ds höche Fänschter ynen e Schleier über di beide Brüt gwobe, tuusedmal schöner und duftiger als di alte flandrische Spitze, wo der Bach i Thunersee abetreit het.
312 Nie isch e Hochzytsgsellscheft mit größerem Säge zur Chilchen uus als die da.
Si sy no nid bim Brüggli aglanget gsi, so isch ne der Hälfer nachecho.
Einisch änet dem Brüggli, het me der Feschtstimmung freie Louf gla. Der Herr Sigmund fragt: «Git’s ächt e Schlacht am Morgarte?» Aber es sy weder Steine no Boumstümpen oben abecho, nid emal bösi Wort. Me het wohl gschmählt, aber under Glückwunsch, wie’s zur alte Mode ghört. Und wär chönnti suur dry luege, wenn zwöi settigi Paar derhär chöme?
Und wenn scho d’Zungen im Zug gsi wäre zum Schmähle, so hei d’Ouge nid welle derby sy. A mene settige Tag, höch über em Thunersee, vergißt me nüt gschwinder als ds Ufbegähre. Überhoupt het’s du us guete Gründen alli gäge ds Ortbüehl abe zoge. Es het frylech no mänge Süüfzer gchoschtet bis ga Oberhofe. Wenns scho ringer bärgab geit, so isch halt doch ds Röllelen uf der Nagelflueh für Sohle, wo im Menuett hert worde sy, kei Schläck. Me het dene Damen offeriert, se Sässeli z’trage, aber, wie erhoffet, Chörb übercho. Vor nes paar Jahre hätti d’Frou Maréchale nid so wunderlech ta. Hütt hingäge het si nume vom Herr Hälfer welle gfüehrt sy; aber si het nüt mit ihm chönnen afa. Het si vo geischtleche Sache mit ihm abändlet, so het er nere vom alte Bärn afa rüehme, und isch si dadruuf ygange, so het si gmerkt, daß er under em alte Bärn ganz öppis 313 anders versteit als si, ganz öppis Neus, für si Glanzloses.
D’Frou Willading het ds Briegge nümme wyt gha, wo men ändlech wieder zu de Gutsche cho isch. Und no einisch hei si dür ne Prüefung düre müesse. D’Gutschner sy underdesse hinder em Oberhöfeler gsi, wo — gloubet mer’s oder nid — der elter Brueder vom Neueburger isch. Da isch es du dem See nah und bsunders über d’Chöpflige vom Thuner Pflaschter gange, daß si no lang nachhär der Chrampf i den Arme gspürt hei, so hei si enand müesse ha, daß keis überuus trohli.
Aber du wohl, du isch ne du der Läbesgeischt umecho, wo si di Tischeten im Peristyle und under de Böum im Hof gseh hei. Hienache sy d’Herrschaftslüt zuechegsässe, dertnache die vo der Schüüre. Gchochet het me für beidi Gsellschaften a beidnen Orte, d’Suppe, ds Gköch und d’Hammen im Lächehuus, d’Fisch und ds Bratis im Stock. Und gchüechlet i beidne Chuchene.
Vo Tisch zu Tisch het me sech zuetrunke. Später isch me hiehi und derthi zunenand ga sitze, und gar tuusigs gärn wär men i ds Eisis Tenn ga ne Walzer ha. De Junge het’s Bei uuf und Bei ab gramslet. Aber me het’s nid erloubt. Der Reschpäkt vor der böse Zyt und vor ds Eisis Leid het ekei Übermuet glitte. Lüt wäre gnue da gsi, vowäge der Freudehunger het jitz no mängs us der Nachbarschaft zuecheglöökt. Alles zsämegrächnet, was a de Tische gsässen isch, was gheißen oder ungheiße bim Chochen und Serviere ghulfen und was sünsch 314 öppe no der Gluscht über e Zuun yneghänkt het, isch fei e chly nes Landsgmeindli binenand gsi. Und das hei di Herre sech nid la etwütsche. Het me nid chönne tanze, so het me doch gsalbeti Gurgle gha zum Singen und Jodle. Der Herr Sigmund isch hinder em Hälfer gsi, bis er het losgä. Da het er ne du ne Värs vorgsunge:
Bueb, mer wei uf ds Bärgli fahre;
Leg di Treichlen a dem Veh!
Ma nit meh daheime blybe,
D’Franze möge mi vertrybe.
O je! O je!
D’Wort hei si nid grad ohni Fähler nachegsunge; aber was dermit gmeint sygi, hei si nume z’guet begriffe, und das «o je, o je» isch würklech wie der Brüel vo mene gwörggete Volk dür d’Böum uuf gfahre, bsunders nam füfte Värs:
Vo der Freiheit chöi si schreie,
’s tuet eim fry im Härze weh;
D’Freiheit isch ja ganz verschwunde,
Un a d’Franze sy mer bunde.
O je! O je!
Zwüschenyne het d’Frou Maréchale für guet gfunde, dem Herr Hälfer es Komplimänt z’mache. Si heigi gar nid gwüßt, daß er e Dichter sygi. «’s isch doch o schad, daß Euch nume di Sigriswyler Bure z’ghören überchöme.»
«Ja lueget, Frou Maréchale», het er g’antwortet — er isch o nid all Tag zu mene settigen Yvorne cho, wie hütt — «jede Vogel pfyft halt uf sym Boum. Wenn Dir under d’Bärgtannen ufe chämet 315 cho lose, i wett Ech scho öppis vorpfyffe, wo Euch gfiel.» Und ohni abz’warte, daß si’s heuscht, singt er hübscheli:
Es isch nüt Schöners uf der Wält
Als — hm — i weiß wohl was!
Es het kei Chrämer nüt so feil,
Keim Chünig wird so öppis z’teil.
O säg mer de, was isch doch das? —
Oho, i weiß wohl was.
Trotzdäm er’s soz’säge der Frou de Chateauvieux j d’Ohre gsunge het, isch es am ganze Tisch still worde. Er het ds ganz Lied müesse dürela. Und nah-ti-nah isch ds ganz Völkli i mene drügliderige Chranz um e Tisch umegstanden und het andächtig glost, fascht wie d’Sigriswyler Bure syne Predige. Chuum het er düremöge bis zum Värs:
Es gramslet mir dür Händ u Füeß,
Gsehn i — hm — weiß wohl was.
Es chunnt mi geng es Tanzen a;
I singe: hoppsa trallalla.
So säg mer de: was isch doch das? —
Oho, i weiß wohl was.
so fa di Meitscheni afa d’Füeß vorenand stellen und sech dräjen und d’Buebe gryffe na ihrne Händ. Der Mundi Dittliger isch scho vom Tisch wäg und hinder em Balz Lisebeth, da macht der Papa Wagner ganz spitzigi Öugli. Der Herr vo Müline gseht’s, chlopfet a ds Glas und stellt sech z’mitts i Vorgarte. «Liebi Lütli, loset!» seit er. «Mir hein is ds Wort gä, mir welle hütt nid tanzen und kei Übermuet trybe. Es isch o nid d’Zyt derzue. Aber 316 mer wein is freuen über dä Tag, wo ds Glück vo zwöine Hüser gründet, vo zwone Familie, wo Sinns sy, vo Härze dem gmeine Wohl z’diene. Ändlech, ändlech hei mir ds Vertroue zunenand wieder gwunne. Me gseht grad, wie guet mir enand verstande, wenn niemer Frömds is dry redt. Das söll en Afang sy für ne neui glücklechi Zyt, wo Bärn wieder Bärn isch. Mer wein is ds Wort gä, daß mer nid Rueh und nid Rascht hei, bis di frömde Gwalthaber wieder dusse sy und mer wieder e freii schwyzerischi Regierung hei vo Lüte, wo nümme na der Pariser Gyge tanze.
Wenn mer de einisch sowyt sy, de wei mer de o wieder der Freud freie Louf la. Hälfet is, Jungi und Alti! Es söll ech nid reue. I bin ech guet derfür, daß de allem Volk Freud widerfahrt. Chömet, machet Gsundheit mit mer uf di zwöi Paar, wo-n-is voragange!»
Es isch derby blibe, daß me nid tanzet het; aber me isch o eis gsi, daß es sölli gälte, was der Herr vo Müline gseit het. No lang sy si binenand gsässen, und alles het sech je längers je meh drüber gwunderet, daß me no nie däwäg mitenand gsunge heigi, wo’s doch so guet gangi. Es isch scho fyschteri Nacht gsi, wo si uf em Heiwäg de Franzosen und ihrne Fründe ds letschten «o je» bracht hei.
XI.
«I weiß wo, i weiß wo», seit der Herr Niklous Chünig, der Maler, zum Herr Sigmund Wagner. Dä isch mit dem Xandi und syr Frou zue-n-ihm ga Undersee cho, für nen im Uftrag vom Herr vo Müline z’frage, wo der gäbigscht Platz wäri für nes Hirtefescht. Me het ihm nid läng und breit müessen erkläre, was me well. «E Revue», het’s gheiße, well men astelle. Jede General, bevor er i ds Fäld marschieri, löj syni Truppe Revue passiere. Dasmal well me nid mit Kanonen und Bajonnett derhinder, ds Gägeteil, me well ds Volk sich sälber zeige, i syr Chraft und Schönheit, damit es o ändlech begryffi, daß es uf eigete Füeße chönni stah. Nid in Angscht und Gruuse well me’s a sy Chraft mahne, sonderen i der Freud. Di Frömde dörfe de o cho luege, aber si sölle mit der Freud e Chlupf heitrage. «Und dasmal müesse d’Chünschtler, d’Maler und d’Dichter vora», het der Xandi gseit, «die sy d’Offizier vom Volk, wo-n-es sy Freud suecht.»
«Ja», meint di jungi Frou Wagner, «so sötti’s sy; aber di tuusigs Chünschtler sueche se geng am lätzen Ort, d’Freud.»
«Wo sötte mer se de sueche?» fragt der Herr Chünig.
«He wo ächt! Dir wüsset’s so guet wie-n-ig. Dir weit nume nid der Name ha. Dert, wo alli 318 reini und unvergänglechi Freud härchunnt. Warum meinet dir eigetlech geng, e fromme Möntsch müeß e Bjorni und Längwyler sy?»
Di drei Herre lache grediuse.
«He nu, ’s isch emel wahr», fahrt d’Frou Wagner furt. «Machen ig ech öppen Angscht?»
So het eis Wort ds andere gä, bis der Herr Houpme seit: «Loset, es isch allerliebscht hie vor Euem Oberländerhüsi, Herr Chünig, i wett am liebschte der Tag by-n-Ech verhöckle, aber i wär doch derfür, ga z’luege. Chömet, zeiget is dä Spilplatz!»
«No so gärn, wenn’s ech nid z’wyt isch. Z’Unspunnen änen isch er, grad under der Ruine. Mer gange dert um e Rugen ume.»
Und du sy si du gwanderet. Ds ganz Bödeli isch ei einzige Blueschtmeie gsi. Me hätti anenand möge singe; aber si hei’s ob em Luege vergässe, bsunders, wo si du ufecho sy, i das Bödeli zu Füeße vo der alte Burgruine. Ganz still worde sy si, wie i nere Chilche.
«Es macht eim schier Angscht», seit d’Frou Madeleine, «so schön isch es, di fyschtere Tannewälder und di Flüeh da inne. Chunnt me dert düre?»
«Das isch ds Luterbrunnetal, Frou Wagner», erklärt der Herr Chünig, und der Herr Sigmund hilft: «Ja, wartet nume, wenn’s heiterers Wätter git, so gseht de das anders uus. Hinder dene Wulken isch d’Jungfrou. Die füllt der ganz Rahme mit ihrne Gletscher, vo z’underischt bis i blaue Himmel 319 ufe nüt als Ysch und Schnee. Freuet Ech nume! — Ja, e bessere Platz git’s nid für üsi Bärnergeischt-Revue.»
Si sy drum ume träppelet und ds Bort uuf, gäge d’Ruine zue.
Es Bürli het ne zuegluegt und isch gwunderig worde. Zletscht het es sech nid mögen ebha, z’frage, wo si hi welle. Der Herr Chünig, wo, sit dem Übergang vo Bärn hie obe, sälber schon e halben Oberländer gsi isch, het ihm du brichtet, was men im Sinn heig.
«So so, es Hirtenfescht?» meint ds Mandli. «Aber da sollti me de zerscht no uf Bärn ahi, denen donnders Halbfranzosen d’Grinde gan zerschlan.»
«’s het öppis», meint der Xandi. Der Herr Chünig hingäge seit: «Da cha me de geng no luege. Zerscht hulf i mit dem Fescht probiere. Und wenn’s nid pattet, so cha me ja de no dise Wäg.»
Und der Herr Mündi zäpflet: «Und Dir, Frou Houpmänni, wie gfiel’s Euch besser?»
«D’Frou Houpmänni», antwortet ds Madeleine, «wäri für ds Dryschla, aber d’Frou Wagner ehnder für ds Fescht.»
Acht Tag druuf isch der Herr vo Müline bi ds Wagners im Ortbüehl gsi. Es het grägnet und gstürmt, und me het müessen im Salon sitze. Der Herr Sigmund und der Xandi hei Bricht erstattet über ihri Rekognoscierungsreis im Oberland. Si hei scho ganzi Verzeichnis vo Schwinger, Jodler 320 und Alphornbläser gha und am Programm umegstudiert. Es het sech alles famos guet agla. Numen über e Zytpunkt het me nid chönnen eis wärde. Der Herr vo Mülinen isch für en Ougschte gsi. Aber di andere hei gseit, entweder jitz grad oder de müeß me vorhär mit de Waffe losschla, sünsch chönnti di Helvetischi Regierung derzwüsche cho und am Änd no der General Bonaparte. De Lüte chönni me nid ds Muul verbinde, es chömm alles uus. Z’Bärn syg me scho jitz mißtrouisch. Und vo allne Syte ghöri me, d’Lüt begryffe nid, daß me där Regierung nid der Loufpaß gäbi, jitz, wo d’Franzose furt syge, sötti me nümme länger treiße.
«Das cha mer’s neue nüt», seit der Herr vo Müline, «das chönnti de lätz usecho. Wo weit dir Truppe härnäh?»
«Die finde mer scho», meint der Xandi, «es sy viel alti Rovereaner im Land. Me mueß nume chäch vürerücke mit der Sprach.»
Der Herr vo Müline schüttlet der Chopf. «Trumpieret Ech nid, Herr Houpme!»
Der halb Namittag hei si du dadrüber hin und här gredt. Der Herr Sigmund het dem Herr vo Müline ghulfe, der Papa Wagner sym Suhn, aber me isch einewäg nid ab Fläck cho. Di jungi Frou Wagner isch derby gsässe. Si het sech nid derfür gha, mitz’rede; aber das Gwärweiß het nere-n-uf d’Närve gä. Und wo si du afange merkt, daß di Herren underenand ulydig wärde, findt si, es sygi Zyt, en Etschluß z’fasse. Si luegt dem Herr Sigmund zue, wo mit glängwyletem Gsicht öppis 321 uf nes Papier zeichnerlet. Undereinisch zieht si-n-ihm ds Bleistift us der Hand, fasset syni beide Füüscht, dopplet dermit uf e Tisch und seit: «Zeiget doch, wie Dir chönnet! Bsinnet Der Ech no, färn z’Allmedinge?»
Jitz hei si emel du wieder chönne lache.
«Ja, für weli Partei söll i dryschla?» fragt der Herr Sigmund und luegt under e Tisch.
«Nume fescht! Dä het solidi Bei.»
«Also für...?»
«Für e Hoselupf z’Unspunne!»
«Also!» Und er hout uf e Tisch, daß es chrachet. «Unspunnen isch Parole.»
«Mer wei’s für nes guets Orakel näh», seit der Herr vo Müline, und du sy si wieder hinder ihres Programm.
Am Abe, wo di Herre furt sy, hei se der Xandi und sy Frou no bis i ds Dorf begleitet. Uf em Heiwäg sy si uf mene Tapis vo Blueschtblettli gloffe, wo der Räge vo de Böum abepöitscht het. Ds Madeleine isch sym Mandli im Arm ghanget und seit ihm: «Gäll, dasmal han i gwunne!»
«Du bisch en Egoischt», antwortet er, «du muesch de no lehre, di mit dem Vatterland i dy Ma z’teile.» Er het glachet derzue, aber es chlyseli het der Erger doch düretönt. Und ds Madeleine isch o nid wyt vom Duble gsi, wo’s umegit: «So? En Egoischt? Wart nume!»
Im Hof lat sech du der Chlöusi zuechen und fragt: «Sägit, Herr Houpme, isch es wahr, daß es ume losgeit?»
322 «Warum?»
«O si säge’s neue da im Dorf umenand, si wellen uf Bärn marschiere.»
«Mer wei de luege.»
Dermit sy si wyter.
«Warum hesch ihm jitz nid grad gseit, es gäb nüt druus?» wott ds Madeleine wüsse.
«Wil!»
«I la di nid gah, weisch.»
«Mer wei de luege.»
Das Grücht vo mene Marsch ga Bärn het nümme welle verstumme. Me het di Wort vom Herr vo Mülinen am Hochzytsabe nid vergässe, und d’Lüt hei du druus gmacht, was si für guet gfunde hei. Es sy nere gsi, wo sech under der verheißene Freud «e rächti donners Schleglete» vorgstellt hei, wenn si scho nid hätte welle der Name ha. Der ganz Summer düre het’s grumoret. Der Herr Houpme Wagner het gha z’loufen und z’schrybe, daß der Papa afange het müesse mahne: «Vergiß mer nume nid no ds Guet drob!»
D’Frou Wagner het o vo Zyt zu Zyt für guet gfunde z’frage: «Was geit eigetlech o?»
«’s isch alls für e Hoselupf.»
«I gseh scho, wenn i di de am nötigschte hätti, bin i de allei», het ds Madeleine gseit. Und o der Papa Wagner isch wäge däm im Täber gsi. «Louf mer de nid dervo, wenn’s losgeit.»
«Heit doch nid Chummer!» het der Xandi tröschtet. «Das Fescht isch Änds Ougschte, und 323 bi dir isch es doch erscht Mitti Herbschtmonet nache.»
«Äbe!» Der Papa Wagner macht ganz stächigi Öugli, «das geit öppe spitz zsäme. Me mueß bekanntlech geng dermit rächne, daß settigs im dümmschte Momänt chunnt. Ds Änneli het o nüt Gschyders gwüßt, als z’mitts im Heuet z’pouponniere.»
Jitz, wo’s du nache gsi wär, ds Unspunne-Fescht usz’chünde, hei di Herre gseh, daß da nüt z’wellen isch. Landuuf, landab het’s under jedem Dach vüre brüelet: «Ga Bärn! Ga Bärn!» — «Es wird gschyder sy, das zerscht la usz’tobe», het der Herr Sigmund grate; aber der Herr vo Müline het gseit: «No besser, mer nähme’s fescht i d’Hand», und derby het er der Xandi agluegt.
No het me nid rächt gwüßt, wo’s use wott, so het’s a mene chalte Morge — am achtzächete Septämber isch es gsi — uf der Bärnstraß äne trummlet. Was uf em Fäld isch gsi, het ds Wärchzüüg la gheie, wär im Stall gmulche het, isch zwüsche de Chüene vüregschloffen und het der halbvoll Milchchübel uf ds Bänkli gstellt. I ds Gaden ufe! D’Holzböde sy hie usen und dert use dervo gfloge. I di bessere Hose, i d’Läderschueh. Di halblynigi Chutten a und der Stäcke zur Hand, der öschig Chnüttel, wo me, damit es besser zuuni, Vierkantnegel derdür het gschlage gha.
D’Wyber hei afa jammeren und ufbegähre. Ds Eisi het ds Muul nid gfunde, wo-n-es, ds Ännelis Meitschi uf den Arme, i Hof usegsprungen 324 isch und het welle säge: «Prezys wie Anno achtenüünzgi! Grad so isch es gange.» «Si chöme vom Sädel här», het öpper vom Bort abe brüelet, «me gseht’s i de Bäume zwitzere. Loset, wie’s rumplet! My Gotts Seel der Bärnermarsch! Wie das rurret!»
Und «adieu, bhüet di Gott» und ds Gäßli uus. D’Stäffisburger Manne, der Chlöusi, der Houpme Wagner, alls im hälle Trab, wie wenn scho am Rank vornen e Schleglete los wär.
Da chöme si d’Bärnstraß y, d’Oberhasler, d’Bödeler, Sigriswyler, Frutiger und Sibetaler, es gablet und chlefelet vo Chnüttle, und allne vora, daß ihm d’Chuttefäcke flattere, der Hälfer Chuehn, der Sabel umghänkt. Er singt vor, und d’Sigriswyler singen ihm nache:
Marsch! Marsch! Franzos gang hei!
Mir tüe der alli Türen uuf.
Marsch! Marsch! Franzos gang hei!
Mer tüe der d’Türen uuf.
Uf allne Hüet steckt d’Bärner Cocarden und öppis Grüens. Da het niemer bruuche z’trybe. Si sy gloffe, wie wenn si alli Chummer hätte, si chöme z’spät. Gwehr sy grüüslech wenigi derby gsi, fascht alles nume Chnüttle, aber die de i guete Händ. Das het me sech uf em Marsch geng wieder müesse säge, bsunders du zwüsche Muri und Bärn, wo me’s vo der Stadt här het ghöre schießen, und zwar mit Kanone.
Einewäg, me het nid abgä, bis men uf d’Höchi vo der Liebegg cho isch.
325 Da hei hurti hurti ihrere paar, wo Flinte gha, aber no nie gchrieget hei, gladen und grad druuflos wellen i d’Stadt übere schieße. «Halt, halt!» het me grad no chönne befähle, «das geit nid däwäg. Heit still und hocket einschtwylen ab.»
I der Stadt und am Altebärg äne het ds Schieße scho ufghört gha.
Es wärdi underhandlet, isch brichtet worde. Me het sech a d’Börter glageret und der Proviant vüregno.
O wie si doch schön da lyt, di liebi alti bravi Stadt! D’Schwelli ruuschet. D’Sunne glänzt uf der Aaren und zündtet uf di solide schöne Junkeregaßhüser. Wie für d’Ewigkeit bouet steit di graui Plattform, und der mutz Münschterturm wartet numen uf e Wink, für mit syne mächtige Glogge dem Land z’verchünde, daß Bärn ume Bärn sygi.
Zum Zytvertrib hei si wieder afa singe «Franzos, gang hei!»
Hescht ghuset, sakerdie,
Es het kei Art, wie d’ sälber weischt;
Doch wei mer dir’s verzieh,
We d’ jitz im Fride geischt.
Du hättscht no chönne wirser tue,
Drum drücke mir gärn d’Ouge zue,
We d’ ändlech höre chascht
Un üs im Fride lascht.
Mit de Chnüttle hei si der Takt gschlage, und d’Aare het derzue g’orgelet.
326 Gägen Aben isch du Bricht cho, d’Stadt heigi kapituliert, di Helvetischi Regierung abdanket. So rächt. — «Das isch jitz nume schier z’ring gange», hei die gseit, wo sech uf ne Chlopfete hei gfreut gha. Anderi hei grad wieder welle zsämepacke, für hei. Aber da het’s du gheiße, so gang’s de doch no nid. Me söll hie umenand Nachtquartier sueche, ds morndrisch marschier me de mit der ganze Befreiungsarmee d’Stadt uuf und dernah wärdi usgmuschteret. Wär fäldtüechtig sygi und Luscht heig, wyter z’mache, wärdi de z’grächtem yteilt, di andere chönne hei.
Uf das hi hei si du no chly welle «sy». Me het sech uf d’Schüüre vo der Schoßhalden und Brunnadere verteilt, und du hei si a allnen Orte no gsungen und gjuheiet, bis si vor Müedi oder Stürmi uf di nächschtbeschti Strouburdi plumpset sy.
Es isch a däm Tag z’Bärn schier gange, wie vor alte Zyte z’Jericho, nume daß d’Stadt nid a ne Huuffe trohlet isch. Aber was het sölle gscheh, isch gscheh. E Regierung, wo vo frömde Gnade läbt, überchunnt der Schlotter, wenn me bärndütsch singt, und louft dervo, wenn me der Dröschflegel lüpft. Üsne Mannen aber isch es gange, wie allne, wo ring zu mene Sig chöme. Mänge, wo underwägs no im stille dänkt het, es nähm ne bigoscht wunder, wie das söll grate, wäri ds morndrisch toub worde, wenn men ihm gseit hätti, emel är chönni nüt derfür. Item, me isch zfride gsi. Es het o nid a Lüte gfählt, wo, einisch underwägs, gärn no wyters mitgmacht hätte. Grad der Chlöusi 327 Balz. Aber der Houpme Wagner het ne heigschickt mit mene Brief a d’Frou Houpmänni.
Es isch dene Manne z’verzieh, daß si sech für e Heiwäg meh Zyt gno hei. Jede Schoppe, wo men underwägs gheltet het, isch en Art Vertroueskundgäbung für di neui Regierung gsi und o für d’Vatterlandsfreudigkeit vo der Frou, wo daheim blanget het.
Es het scho gnachtet, wo ds Änneli Balz i Herrestock übere cho isch und na der Frou Houpmänni gfragt het. Verdruß het ihm us den Ouge gluegt, und d’Frou Madeleine het e böse Momänt düregmacht. E Brief — vom Xandi. Er wird doch öppe nid...! Si ryßt nen uuf und list in aller Hascht und übergumpet ds Halbe. Nid viel het gfählt, so wär nere-n-es böses Wort etwütscht. Eis cha si sech nid ebha, z’säge: «I ha’s doch dänkt. — E Sach vo zwee, drei Tage syg’s, het men eim tröschtet, und jitz marschiert men i ds Wältschland!»
«Eh, was me doch o het mit däm Mannevolch!» seit ds Änneli. Aber chuum isch es use — es het’s doch so guet gmeint — fallt ihm d’Tür vor der Nasen i ds Schloß, und es steit wie ne Bättler vor der Schwelle.
Das armen Änneli. Es het sech nid derfür gha, sy Ma sälber i ds Herrehuus übere z’la. Die Schand het es sech wellen erspare. Und jitz schlat men ihm sälber d’Tür vor der Nase zue.
«Nid emal danket het si», fat’s afa ufbegähre. «Die bruucht mir nid eso z’cho, eini, wo der lieb läng Tag nüt tuet...»
328 «Schwyg!» befiehlt d’Muetter Balz. «Das geit di nüt a, was anger Lüt tüe. Mach du dy Sach u häb di still!»
«So, jitz du o no!» dänkt ds Änneli. Aber es folget und schwygt und lost, wie im Stübli hinde der Chlöusi im Ruusch schnarchlet und walschtet.
Ds nächschtemal, wo der Herr Houpme dür ds Gäßli y gäge heizue cho isch, het me vom Huus nid nume ds Äßstubefänschter mit syne Felläde gseh. Der Boden isch deckt gsi mit guldgääle Bletter, und dobe, a de schwarzen Escht, sy nume no wenigi ghanget, müed und willfährig, uf em nächschte Luftstoß i Garten abe z’zwirble. Der Xandi sälber isch o nid grad mit der Nasen i der Luft derhär cho. Er isch ja no so gärn hei gange, zu sym liebe Froueli, zu syne sibe Sachen und — was begährti eine meh? — voll rosefarbigem Gwunder, wie das Haselmüüsli usgsej, wo underdessen im Ortbüehl usgschloffen isch. Aber es wäri no viel es schöners Heicho gsi, wenn der Fäldzug anders verloffe wär und nid der General Bonaparte im Ougeblick, wo alles het welle guetcho, ne Strich derdür gmacht hätti. — Geng wieder di verdammte Franzose! — Und de äbe! So ganz ganz es subers Gwüsse het er nid gha, wil er a däm achtzächete Herbschtmonet eso Hals über Chopf dervo isch und ob em Bärnermarsch ds Pfyffe vo der Haselmuus nümme ghört het. Und wenn’s lätz gange wär! — Aber wie alli Möntsche gärn säge: «was hinderen isch, isch gmäjt», wenn 329 si scho kei Sichlen agrüehrt hei, het er sech o nid meh als nötig mit däm plaget, was hätti chönne gscheh. Und sy Frou het ihm ds Heicho o nid schwär gmacht. Uf ihrne schöne, runden Arme het si-n-ihm ihres Glück etgägegstreckt. Es isch gange wie alben uf de Bärge. ’s isch undereinisch e Näbel da gsi vo Glück und Säligkeit, wo alles andere verdeckt het, und obenyne nume di hälli Sunne.
Und wo der Xandi dem Großätti syni Ougen uf sech gspürt, geit er grad uf ne zue: «Pst! Papa, i weiß scho, was Dir säge weit, ’s isch wahr, i ha geng meh Glück gha als Verstand.» Sit langem hei si kei so schönen Abe meh zsäme verläbt wie hütt. Und natürlech het sech alles um di chlyni Pärson dräjt, wo jitz dobe i ihrer Wiegle gschlafe het. «Wie wei mer’s de toufe?» fragt der Xandi.
«He, i dänke: Rosine, Therese, Cecile, Madeleine», seit di jungi Mama, für ihre Ma chly z’gusle.
«Hm», meint dä, «wohl viel, für ihm de syr Läbtig Hasi, Vögi oder Bibi z’säge.»
Vo Zyt zu Zyt isch es dem Xandi vorcho, wie wenn sy Frou no öppis uf em Härz hätti. Er het rächt errate gha; aber d’Frou Madeleine het ihm der Abe nid welle verderbe, si het geng dänkt, am Morge, gäb er i Stall und über Fäld gangi, syg’s de no früech gnue. Aber am Morgen isch er nere du etwütscht und i Hof abe. Er het synen Ouge nid trouet, wo-n-er dür ds abbletterete Gstrüpp düren uf em Bänkli vor der Schüüren es paar blaui Hose vo ungarischem Schnitt gseht. D’Füeß 330 sy i Holzböde gsteckt. Da lähnt einen a der Huswand, de no schön ufrächt und luegt i ds Lääre.
Dem Xandi wird’s äng im Hals. — Der Chrischte! Er geit grad uf ne zue. Aber der Chrischte luegt geng gredi vor sech und steit nid uuf.
«Chrischte! Bisch du’s?»
«Herr Houpme?»
«Chrischte, was isch mit dir?»
Jitz steit er uuf wie ne Soldat vor mene Vorgsetzte; aber er luegt näbefür, bis ihm der Xandi d’Hand drückt.
«Was isch? Het’s dir öppis mit den Ouge gä?»
«Ja, Herr Houpme, i bi bling.»
Erscht jitz merkt der Xandi, daß ds Eisi under der Türe steit und eismal über ds andere mit dem Lumpe d’Ouge wüscht.
«Sitz nume, Chrischte», seit der Xandi und hilft nache. «Wenn bisch du cho?»
«Vor acht Tage hei si mi brunge.»
«Wohär?»
«Us Egypte. Mer sy no gar nid lang dert gsi, so han i d’Chrankheit übercho. U du bin i no lang umenangere gschleipft worde, vo eim Lazarett i ds angere. U wo si gseh hei, daß nüt meh z’machen isch, hei si-n-is heigschickt. Mer sy üseren öppen es Halbdotze gsi.»
Der Xandi het dem Chrischten abglost, bis es für d’Schüürelüt bald nache gsi isch zum Ässe, und du isch er über Fäld gange, e gschlagne Ma.
Es het es truurigs Ywintere gä. Geng und geng wieder het der Xandi sech plaget: «Wär i 331 nume denn früecher gange, so hätt i ne no erwütscht!» Ne Blinden uf em Guet z’wüsse, eine, wo trotz allem Furtloufe mit Lyb und Seel dranne hanget und sech jitz hülflos mueß la goume, das het dem junge Meischter d’Freud übel verderbt. D’Frou Madeleine het mängisch nümme gwüßt, wie si ne söll ufchlepfe. Hie und da, wenn si so ne böse Momänt het düregfochte gha, isch nere de wieder z’Sinn cho, was ds Änneli der sälb Abe gseit het, wo’s nere ds Xandis Brief bracht het: «Eh, was me doch o het mit däm Mannevolch!» Wie isch si ds sältmal höhn worden ob däm ungschickte Wort! Aber rächt het es doch gha, das Änneli. Und ob där Ysicht isch di jungi Frou Wagner trotz aller Müej und Not wieder es Lachen acho.
Unspunne? Vo däm het niemer nüt meh gseit. Der Herr vo Müline het ga Paris müesse, mit dem Consul Bonaparte ga verhandle, und nachhär isch er i d’Regierung cho, wo di neui Verfassung het müesse dürepouke. Da isch einschtwyle kei Zyt meh vürblibe, für a nes Hirtefescht z’dänken und a d’Freud, wo allem Volk hätti sölle widerfahre.
XII.
Sibe Ringe hei di alte Tanne vom Grauholz agsetzt gha, sitdäm si, mit de Bärner Soldaten i Reih und Glid, französischi Chuglen ufgfangen und ihri fyschteren Escht über Verwundeti und Toti gspreitet hei.
«Lue da di Narbe — und da — und da!» seit der Houpme Wagner zum Maler Chünig. Und dä antwortet: «Die da blüetet sogar no, ds lutere Guld. So luter blüetet nid jedes Möntschehärz.»
Si trappe langsam dem Waldbort nah, ganz schwygsam, wie no vieli anderi Lüt. Jede dänkt a di böse Stunde, wo-n-er hie verläbt het. Der Chlous Chünig luegt über Land. Dert äne, wyt hinder em Wald, am Fueß vom Jura, het er sy Batterie kommandiert. Der Xandi Wagner gseht sech näbem Hämi stah. Dert isch es gsi. Der Platz vom Bivouacfüür isch überwachse. Da isch der Schultheiß gsässe und hie grediübere der General. Dert zwüsche dene beide Tannen isch es gsi, wo-n-er mer undereinisch d’Hand gä het, der Hämi, i bi no schier erchlüpft. «I überla der’s», het er gseit, und wo-n-ig ihm i d’Ouge luege, wil i’s schier nid ha chönne begryffe, macht er: «He ja, ds Rächt mueß der Liebi wyche.» I ghöre ne no. — Ja ja, du bisch e lutere Möntsch gsi, Hämi. Und wie du’s gseit hesch, so isch es cho, emel für mi. Aber gäll, das gisch doch o zue: verdiene han i’s no müesse, suur 333 verdiene. — Wenn’s jitz nume für ds Ganzen o so chäm! Ds Rächt het müesse wyche — dem Unrächt. Aber villicht chunnt doch de zletscht no d’Liebi obenuuf. Und, wär weiß, Bärn isch z’grächtem wieder Bärn, no gäb di Tanne da der Achs verfalle.
«Si chöme», seit öpper vor em Wald usse. Und jitz sy undereinisch e ganze Huuffe Lüt da, me weiß gar nid wohär. Wie us em Bode gwachse. Mänge, mänge, wo vor sibe Jahre derby gsi isch, und Wyber und Chinder. Der Straß nah stande si i länge Zylete z’beidne Syte. Richtig, dert äne chöme si us em Wald, dert, wo z’sälbisch di Flüchtige sy cho z’loufe, juscht wo’s losgangen isch. E Huuffe Roß und Ryter chöme derhär, ganz langsam, voruus Schümmle, aber sünsch alles schwarz. Jitz chöme si a d’Heiteri use. Es flatteret schwarz wie Fäcke. Und z’ringsetum isch alles so heiter. D’Matte guldig gääl vo Söublueme, und über ds Grauholz stryche schneewyßi Wulke.
Da sy si. Alles nimmt der Huet ab. Es fählt nid viel, si chneulete der Straß nah a Bode. Sächs Schümmel, mit große schwarze Tüecher deckt, zieh der Wage, wo der Schultheiß Steiger heibringt. Sächs Jahr isch er i frömdem Bode gläge. Es dunkt ein, er müeß di schwäri schwarzi Dechi zrüggschla und sys Grauholz aluege, der Platz, wo-n-er so gärn druffe gstorbe wär für sys Vatterland.
E längi Cavalcade chunnt hinder em Lychewage här und es ändloses Volk, vo Burdlef, us em Ämmetal, vo Froubrunnen und vo Wangen ufe.
334 Si halte, und z’beidne Syte vo der Straß marschiere si uuf, e mächtigi Gmeind verfyschteret di gääli Matte. D’Tannen am Waldsoum schwänken ihri fyschtere Fahnen im Früehligsluft, und dür di Tuuseti vo Zwisle, wo sech recke, für über di vorderen yne z’luege, geit’s bis hindenusen und bis uf e Bärg ufe: «Still! Der Schultheiß, der Schultheiß!» Es ruuschet und ruuschet, und mängisch dunkt’s ein, me ghöri Manne dür ds Underholz bräche, Chölben ufschla, Gwehr und Sebel chlefele, Reder im Grien bärze. Schieße si eigetlech a menen Ort?
Still! Es redt eine. Der Amtsstatthaller Tillier. Im Name vo der Regierung bringt er dem Tote di erschte Grüeß. Der Luft verwäjt syni Wort.
Jitz redt en andere, der Staatsrat Freuderych. Dä isch ne ga reichen a der Gränze.
Und jitz gange si wyter. Wettige Zug! Es wott nid höre. Sowyt men im Straßeboge zwüsche de Tannewänd vüretsi und hindertsi ma gseh, ei Möntschestrom.
Der Xandi Wagner und der Chlous Chünig gange mit. Si hei viel z’rede mitenand. Morn na der Lycht trifft me sech bim Schultheiß vo Mülinen im Stift.
Bi der Papiermühli wartet wieder e Deputation us der Stadt. Wo si uf der Höchi vom Altebärg achöme, fa alli Gloggen a lüte. Ah, wie das tönt! Der Luft wäjt’s uf alli Syte. Mängisch ghört me’s nume no ganz schwach, und de chunnt’s plötzlech wieder wie Kanonedonner vom Münschterturm 335 här. Am Stalde bis zur Undertorbrügg steit’s Chopf a Chopf, wie verschüttete Rueß i der Gaß.
D’Aare grüeßt nen o, der brävscht Bärner. Währeddäm di sächs Schümmel im Möntschestrom ihri schwarzi Lascht langsam dür ds Tor und über di alti Brügg ynezieh, wirft si Schuumchränz vo Gletscherwasser a de Pfyler ufen und ruuschet herrlech i ds Gloggeglüt, vo Bärgluft und Treui.
Ds morndrisch am Namittag sy du e stattlechi Schar Herren im Stift binenand gsässe, alti und jungi, aber alli ds Härz voll Wermi für ds alte Bärn und alli no ganz überno vo der Totefyr im Münschter, bsunders vom Mozart-Requiem, wo me hie zum erschtemal ghört het. Da sy gsi der Xandi und der Sigmund Wagner, der Maler Chünig, der jung Hans Ruedi Wyß und der ander Poet, der Hälfer Chuehn, und no mänge, wo het welle hälfe bim Hirtefescht, vowäge jitz het’s gulte. ’s isch wieder Ornig gsi im Land, me het sech wieder afa verstah und sech afa bsinne, daß es no öppis anders git als der Chummer um Gäld und Brot und Chleider. Und o der Fritz Gatschet isch derby gsi mit sym Troum vo neren eidgenössischen Armee.
«Loset, Manne, liebi Bärner», seit der Herr vo Müline, «mer standen alli no under em tiefen Ydruck vo der Ehrepflicht, wo mer vori erfüllt hei. Und mir hei wieder einisch gspürt, was vo üsnen Altvorderen und bsunders vo mene Ma usgeit, wie dä, wo mer jitz dem Heimatbode zrügg gä hei. 336 Es isch nid nötig, z’säge, was mir dene schuldig sy, wo ihres Läbe härgä hei für üsi Unabhängigkeit und Freiheit. Aber jitz heißt es vorwärts mache. D’Schaffesluscht und Läbesfreud chunnt nid us de Grüfte, die chunnt oben abe, vo de Bärgen abe. Mer wei jitz Liecht machen und dem Volk zeige, daß Grund gnue da isch, sech z’freue, daß es es Land het, wo’s wärt isch, sech derfür z’wehre, und daß es imstand isch, sech z’wehre, ohni frömdi Hülf und frömdi Regänte. D’Schwyz isch es Glück für d’Wält, aber nume so lang si äbe d’Schwyz blybt. Sobald si den andere Länder glych wird, isch si nümme, was si sy söll. D’Schwyz i ihrer Freiheit isch e Gottesoffebarung, und wenn men ere d’Freiheit nimmt, so isch es Wunderwärk gschändtet. Drum wei mir a d’Arbeit und im Ougschte z’Unspunnen obe ds Volk la i Spiegel luege. Da müesset dir, Chünschtler und Poete, vora. Wär hilft?»
Er het ne d’Händ dargstreckt, und alli sy ufgsprungen und hein ihm mit glänzigen Ouge zuegseit, er chönni uf se zelle.
* * *
Us de Chleck vo der Schüürewand im Ortbüehl het der Garbestock guldig vüreblinzlet. Hindenuse het der Yäs vom mächtige Heustock under em Vorschärme duftet, voruse dür d’Zuglöcher d’Brotfrucht. Ds Strougfräs, wo no di vorigi Wuche vo der Yfahrt bis uf en Acher use der Wäg gsoumet het, isch suber ufgrächet gsi, so daß der Hof schier 337 wie gsunntiget usgseh het. Di beide brave Brüünle hei vor der Bschüsi usse mit de länge Wädle di suber gstriglete Flanke pöitscht und d’Chöpf ufgworfe. Si sy vor nes großes Rytwägeli gspannet gsi, und der Verdingbueb het se ghüetet.
Der Chlöusi und ds Änneli und ds Lisebeth — potz tuusigsapperlot! — hei, wie us em Druckli, under der Chuchitüre gwartet. Schöneri Buremeitschi het me de nid bald gseh. Schwäbelhüetli hei ne di übermüetigen Ouge verschattet; aber der guet Luun isch nid gsi z’verstecke, so wenig wie ihri Rosen- und Resedameie. Sogar der Chlöusi het es Meieli uf em Huet gha.
«Aber, was isch jitz o das, daß ds Herre nid chöme? ’s wird öppe de no müesse sy, daß si z’Thun inne mit dem Schiff ohni üs abfahre, de hei mer de der Hoselupf und ds Füürwärch gseh!» wäffelet ds Lisebeth.
Ja, wenn si gwüßt hätte! I der Äßstube steit der Herr Houpmen am Fänschter und trummlet mit de Finger der Bärnermarsch a de Schybe. Vor nere Stund isch er abe cho, reisfertig, mit mene schöne breitrandige Filzhuet uf em Chopf und elegante Stulpestifel. Er het gmeint, er bruuchi nume d’Türen ufz’tue, so chömi d’Frou Houpmänni wie uf ungeduldige Fäcken ihm cho der Arm yhänke. Statt däm isch si im Wärchtigrock uf em Ruehbett gsässen und het ihres Fadechörbli erläse, ohni numen ufz’luege.
«Wenn wottsch du di de zwägmache?» het er gseit. Und wo si mit runden Ouge fragt: «Für 338 was zwägmache?» het er nume so ne Schnuuf dür d’Nasen usblaset, wie nes Roß, wo me hinderebindet.
Sit nere Wuche het me vo nüt anderem meh gredt gha als vo Unspunnen und vo der Reis, und der Herr Houpme het so i syne Pläne gläbt, daß er gar nid druuf g’achtet het, was d’Frou derzue seit. Es isch zwar gwöhnlech öppis i der Luft, wenn d’Froue schwygsam sy. Aber me bringt se-n-am ehndischte wieder zum Rede, wenn me nüt druuf achtet. Es isch wahr, är sälber het vo allem gredt, vo Roß und Wage, Schiff und Füürwärk, vo Fahnen und Ehregschänk, vo de Lüt, wo chöme, vom Wätter und vo der Musik. Aber daß er o hätti sölle frage: «Was hesch im Sinn az’lege? Freusch di?» und so wyters, das äben isch ihm nid z’Sinn cho. Drum isch d’Frou Madeleine uf di kuriosi Idee verfalle, Unspunne gang se nüt a. Dublet het si nid. Nid einisch het si ds Muul verzoge, nid einisch widerredt. Aber der Vor-Ruusch vom Fescht het si näbe sech vorbygla und sech i Vorsatz verbisse, si welli de derfür sorge, daß o die zu ihrer Freud chöme, wo nid ga Unspunne chönne. Für das het si sech heimlech erwermt; si het nume bis jitz nid der Muet gfunde, ’s ihrem Ma z’säge.
Aber dä Blascht dür d’Nase het se gweckt wie ne Hornstoß vom Uristier. Es het gar kei Tägscht bruucht derzue. Und trotzdäm!
«Ach», het si gseit, «lue, i ha dänkt, i löj di la gah. Du hesch jitz alles en train ta, und i wott Dir 339 nüt i Wäg lege; aber für mi isch es gschyder, i blybi hie, i ha ja hie gnue z’tüe...»
E zwöite Schnuuf und es wortloses Armeschlängge het se-n-underbroche.
«Du findsch ja doch, i sygi en Egoischt. Du hesch mer’s meh als einisch gseit. Und da han i halt dänkt, i well jitz einisch probiere, den anderen öppis z’sy.»
«So? Den andere? Wäm? — Und dermit verderbsch mir di ganzi Freud — und nid nume mir.» Mit däm het er sy schöne neue Huet i nen Egge gworfen und e Schritt zur Türe ta.
Da isch si ufgstanden und het halb vor sech abe, halb zum Fänschter uus gluegt und d’Mulegge verzoge, me het nid gwüßt, was es druus wott gä.
«I wott keini marottes, weder frommi, no übersüünigi. Dy Platz isch bi mir, und wenn i finde, du sygisch nötig bi der Sach, so weiß i warum. — Dys guete Härz in allen Ehre, aber du hesch wahrschynlech z’Unspunnen a myr Syte no wichtigeri Ufgaben als hie.»
So het si ihre Ma no nie ghört rede, und wenn’s scho nid ganz na ihrem Sinn gsi isch, so het’s nere-n-uf ne Wäg doch gfalle. Si isch zue-n-ihm cho, het ihm der Huet ufgha und isch ihm sogar mit der Hand über d’Backe gfahre.
«Bis lieb, i chume ja.»
Dermit isch si use. Und der Herr Houpme isch nid rächt drüber cho, het er’s gwunnen oder verlore. Drum het er afa trummle. Zwüschenynen isch er mit dem Papa ga rede, i Hof ga luege, ob i der 340 Ornig agspannet sygi und de wieder cho warte. Gärn wär er überufe ga popple, aber er het sech ebha.
Ändlech geit d’Türen uuf, und d’Frou Houpmänni steit da, wie-n-er se no nie gseh het, äben i däm Chleid, wo-n-er dernah hätti sölle frage. Es isch scho lang im Huus gsi, fix und fertig; aber der Herr Houpme het geng nume vo Chüejerbueben und Alphornbläser gredt. Er isch halt überhoupt nid gwanet gsi, a syr Frou umez’stüpfe, si söll sech de i der Ornig alege. Es prächtigs wyßes Costüme mit wyrote Strichen isch es gsi, glatt und läng, ds Corsage mit Puffermeli breit usgschnitte. Me het di ganzi herrlichi Figur chönne chüschte, wie bi keier früechere Mode, ’s isch eim schier gar chly uf en Ate cho. Und de dä Chopf! Uf di guldige Chrusle het si en Art Turban vom glyche Stoff wie der Rock ufcoiffiert. Näbe dra isch mit neren Agraffe voll Rubinen e wyße Colonel vo Reiherfäderen ufpflanzet gsi. Ussert där Agraffen und de Pärlen i den Ohre het si keini bijoux aghänkt gha. Di breiti émeraude Escharpe het si i däm Ougeblick mit ihrnen Alabaschterarme so hinder em Äcken usgspannet, daß di ganzi Herrlechkeit us däm grüene Hindergrund vüregsprungen isch.
Dem Xandi sy Ungeduld isch verfloge gsi. Es het ne greut, dermit di wunderbari Erschynung us em Türrahmen i halbfyschtere Gang z’verschüüche, und gäb es du het müesse sy, het er d’Türe zum Cabinet ufta und übere grüeft: «Papa, chömet lueget!»
341 Di chalte blauen Öugli hei us ihrem läderige Gsicht gluegt, wie wenn si dür ne vorzytige Schranz i di äneri Wält gsäche.
«Lue de, daß der se niemer nimmt!» seit er und zu sich sälber brümelet er: «Dir chönnet mer lang, aber das isch halt no de la vielle souche.»
Jitz het’s halt du doch müesse sy, und me het sech vom Papa Wagner verabschidet. Im Hof usse hei si enandere nid übel gmuschteret, die vom Lächehuus und die vom Stock. Ds Eisi het i sym Runzlegsicht Ouge gmacht wie beinigi Chnöpf i mene Polschterchüssi. Der Herr Houpme und sy Frou sy uf e vordere Sitz. Si hei guet Platz gha. Aber uf em hindere Sitz het der Chlöusi syni Chüejerarme müesse dem Änneli und dem Lisebeth um ds Gstältli lege. Z’beidne Syten isch es über ds Wägeli uus gschwallet und das nid nume lääre Chittelstoff.
«Jitz aber hü! Bhüet ech Gott alli mitenand, hienachen und dertnache.»
Wo si uf der Stäffisburgstraß gäge Thun zue gfahre sy, hei si uf der Sunnsyte vo der Ortbüehlschüüren eine gseh am Bort sitze mit menen agfangene Steichratten uf de Chneu und näbe sech e Bund Wyden i mene Züber. Hinder ihm isch ds Eisi gstanden und het mit der Hand d’Ougen überschattet. Der Xandi merkt, daß sy Frou sträng dert übere luegt. Da chlepft er mit der Geisle. Und für sech wägem Ruck z’etschuldige, wo si alli übercho hei, seit er: «Mer müesse mache, daß es rückt.»
342 A der Bächimatt isch en allmänds Bock a der Ländti gläge, scho halb voll. Chüejer, Buremeitschi, Stadtherren und Dame, Musikanten und Schifflüt, alles mit Proviantchörbleni, Wattseckleni und Guttere bewaffnet. Das het es Luege gä, wo d’Frou Houpmänni Wagner z’mitts derdür cho isch!
«Wohl Mähl, die tuet jitz äini dür. Uf dere stübt’s de nid wie uf äire dert, wenn öppe der Stockhorner sött gah», het me ghört säge. «Äini» isch d’Frou Maréchale gsi, wo vornen im Schiff, vo vielne Herren umwädlet, gsässen isch und mit ihrer Escharpe gfäcklet het, wie ne Reigel am Fischtrog.
Das isch du a nes Komplimäntieren und Scharwänzle gange, bis alles isch gsädlet gsi, wolle! Aber ändlech het’s gheißen abstoße. Bis über d’Schadau hei d’Ruederchnächte müesse schaffe. Aber einisch im offene See, het me du nes großes Sägel ufzoge, und d’Musikante hei afa stryche, d’Säligkeit isch eim nume so über en Äcken ufgramslet. Uf em Thunersee a mene heitere Summertag! Was weit der meh? Me schwümmt i der glückleche Bläui.
Z’Oberhofen isch es anders Schiff voll Chüejer und Singsang cho z’gluntschen und z’Gunten es dritts. Sy si i eim mit mene Lied fertig worde, so het’s im anderen agfange. Hie het eine gjodlet, dert einen es Hornsolo blaset. Und de het e Baßgygen afa rure, daß e Tschuder über ds Wasser gfahren isch.
343 Vor em Guntebach usse het der See mit tuused Silberfunke gflimmeret. Da zeigt der Herr vo Müline druuf, git dem Mundi Dittliger e Box und seit: «Der Haselmuus ihre Brutschleier!»
Der Xandi het’s begriffen und seit: «Ah, bravo!» Der Mundi hingäge, wo no geng chly nes böses Gwüsse gha het, dänkt a ne Huetdrucken und schießt uuf. Si hei ne vatterländisch usglachet. D’Frou Madeleine hingäge, wo’s o ghört het, dänkt: «Wartet nume, euch will i der Schleier vo der Haselmuus no zeige.»
Jitz gseht men im Oberhofener Schiff e längi schwarzi Gstalt ufstah, und bald druuf chunnt’s vo nere chreftige Mannsstimm über ds Wasser:
«Juheh! Der Mutz isch wieder da...»
Der Räschte het me nid guet verstande, numen am Schluß vo jedem Värs het ds ganz Schiff brüelet: «Mutz! Mutz! Mutz!» Und de hei si im Thuner Bock g’antwortet: «Trutz! Trutz! Trutz!»
Änet dem Nachtstall het me ds Merliger Schiff in Sicht übercho, wo um nes paar Schybeschütz voruus gsi isch, und us em glitzerige Spiegelbild vom Niese, wo d’Wälleli i luschtigem Spil geng der Spitz drab griffe hei, het e stattleche Bock voll Frutiger und Sibetaler Mannschaft e Schuumschnouz vor sech här gstoße.
Im obere Teil vom See het der Schönwätterluft nid so rächt zueche möge, so daß es du chly langsamer ab Fläck gangen isch. Aber ändlech, i der lötige Namittagssunnen, isch nah-ti-nah di ganzi Flotte bim Neuhuus ygloffe! I allne Farbe 344 het es gramslet, und bald isch en ändlosi Caravane vo Lüt und Roß und Wägen i nere Stoubwulke gägen Undersee zue gwanderet. Vor em Hotel am Höchiwäg — es isch ds einzige gsi dert änet der Aare — isch im Schatte vo de mächtige Nußböum scho allerlei Volk binenandere gsi. Der Herr Sigmund Wagner und der Maler Chünig sy mit dem Amtsstatthalter dene Herre vo der Regierung etgägecho und hei alli Händ voll z’tüe gha. Me hätti schier sölle chönne häxe, für alles das Volk under Dach z’bringe. Vorewäg het me d’Froue versorget. Ds Mannevolk het me sälber la sueche, und mängem vo dene Mannen isch d’Ougschtewermi z’guet cho. Uf Heuböde, Löubleni und Gadeni het me sech es Plätzli gsuecht und dänkt, wenn me numen am Schärme sygi, wenn’s öppe sött es Wätter gä!
Mit Spazieren und Umehöckle het me sech bis zum Abe d’Zyt vertribe. D’Frou Houpmänni Wagner het sech nid über Längizyti gha z’chlage. Alti und jungi Herre hei nere gluegt ab den Ougen abz’läse, mit was si nere chönnte gsellig sy. Aber di Haselnüß, wo so luschtig i d’Oberländer Herrlechkeit usegluegt hei, sy schwygsam blibe vor allem däm dienschtwillige Volk. Höfleche Bscheid het jeden übercho, aber meh nid. Derfür isch es de Chinder vo Inderlache descht besser gangen und de Burelüt, wenn si mit nere-n-i ds Gspräch cho sy. Was vo Frömde sech zuechegla het, isch meh oder minder under sich blibe. D’Frou de Chateauvieux frylech het allerhand alti Bekanntschaften 345 us der vornähme Wält umegfunden und ne mit ihrer schöne junge Fründin vom Ortbüehl d’honneurs gmacht.
Nam z’Aben isch men um ds Hotel ume gsässen und het uf d’Fyschteri und ds Füürwärk gwartet. Da het z’mitts i nere große Gsellscheft d’Madame de Staël ihri Zänd und ihren esprit zeigt. Si und d’Frou Madeleine hei nid viel mitenand gwüßt az’fa. Scho besser isch es grate mit der Madame Lebrun. «Tüet mer der tuusig Gotts wille die chly goume», het der Herr Chünig zur Frou Wagner gseit, «si hanget mer geng a de Chuttefäcke für allerhand, und i ha jitz gwüß nid der Zyt.» Es isch nid schwär gsi, se z’goume. Di Frou isch hälluuf und ds Gäggels gsi ob allem, was si um sech ume gseh het. Ihres Charme het d’Herre huuffeswys azoge, und da hei de di beide Froue sech amüsiert, z’luege, wie si zwüsche der Blunden und der Dunkle wärweiße.
Ändlech isch es fyschter gnue gsi, und du isch es uf der große Matten am Höchiwäg losgange mit füürige Reder, Raqueten und Schlange, mit Cherzen und Bouquets vo allne Farbe. ’s het gsprätzlet und gchlepft und gchnatteret, pfuuset, gchroset, gspöit und gchrachet, wie nen ertrunneni Höll. Aber ds Schönschte vo allem zsämen isch doch nachhär der Ougschthimmel mit syne Stärnschnuppe, der bleich Schimmer vo de Firnfälder und ds Ruusche vom viele Wasser i de schwarze Bärge gsi.
346 Am andere Morge het’s hinder de Nußböume scho gjuzet und gsunge, gäb’s de frömde Herrschaften im Hotel lieb gsi isch. Us Angscht, si chönnten öppis versuume, hei si wohl oder übel müesse lüpfe, und das het ne du no zu mene Vorfescht verhulfe. Di wenigschte no hei der Tag i de Bärge gseh erwache. Ganz andächtig hei si zuegluegt, wie ds Sunneliecht vo Grat zu Grat gangen isch und i blaue Talschatten abegrüeft het: «Gället, dir Schlafchappe, wenn dir hie obe wäret!» Und wie für se z’strafe, sy bald druuf d’Näbelwulke cho z’schnaaggen und hei der rosig Morgeschyn wieder glösche: «Da heit der für eui Füüli.»
Taget het’s aber doch, und du isch es läbig worden am Höchiwäg. Zwüsche de Burelüt und Senne sy Schwyzermannen i gschlitzte Landschnächttrachte zum Vorschyn cho, roti, wyßi, blaui, gääli. Fahne hei afa flattere. Da und dert het einen uf nere Trummle ds Chalbfäll probiert. E Trumpete het glänzt. Geng meh und geng meh Lüt hei sech zuechegla. Zwilch und Halblyn het Wäg und Börter gfüllt. Di gääle Schybe vo de Schwäbelhüetli und breiti schwarzi Filzhüet sy druff umegschwumme und viel viel Blueme. Di zsämegsparti Freud isch nümme z’bha. Fünkli chunnt zu Fünkli, Flamme zu Flamme. Es brichtet und gunscheret und lachet und surret, und albeneinisch schränzt e Juzer dür e Feschtdusem, bis du undereinisch e Hornstoß Zeichnung i das Dürenand bringt.
347 Es Kommando und Musik löse der Strom. E Bluemegarte wanderet zwüsche de Böum gäge d’Wagnereschlucht. Voruus wie Strüüß vo Fingerhuet, Ysehuet, Ritterspörli di Schwyzermanne. Hellebarden und Schwärter blitze derzwüsche. Wie nes Regimänt Ankebälli chöme d’Schwäbelhüetli derhär und du en usgschüttete Huuffe Strouröseli: d’Chüejerchäppli uf breite zwilchigen Achsle. Zylete vo bruunen Arme. Wie d’Füehlhörner vo mene Riesegueg stande d’Alphörner i d’Luft. Und über alles usgsäjt Rosen und Aschter. Di gsunntigete Herrelüt wandere mit. Frömdi, Fürschte, Baronen und anderi Lüt, wo’s hei, loufe zwüsche Muetteni i der Spitzehuben und wyßhaarige Buremanne hindenache, alles mit der glyche Freud i den Ouge. Wie lang, wie lang het me doch nüt Settigs meh gseh!
Es trappet und chlefelet und redt und lachet dür e Wald. Und jitz tuet sech der Platz uuf, e wyti grüeni Mulde. Grediübere troumet im fyschtere Wald di graui Burgruine. Linggs dervo gseht me tief yne, i d’Flüeh vom Luterbrunnetal. Mächtigi schwarzi Tannewälder recke sech a de Wänd, für z’luege, was da derhär chunnt. Di oberschte Tanne möge sech strecke, wie si wei, si chönne sech der Näbel nid us den Escht strähle. Linggs tuet es sech uuf i di wüeligi Riesehoschtet vom Bödeli. Hie und da lüüchtet zwüsche de Böum es Schüümli vo der Lütschene, wo sälber lärmet wie ne Feschtzug. Das gäb e schöne Vorwurf zu nere Red, dänkt der Herr Oberamtme vo Inderlache, das Trybe vo 348 dene Wasser. Das Zwänge, Drücke, Pressiere, Rumple, Donneren und Gieschen im änge Schlund vom Luterbrunnetal. Und wenn si um en Egge chöme bi Gsteig und der blau Strich vom Brienzersee ob de Böum gseh und di großi sunnigi Wyti, so sy si uf eismal zfride. ’s isch Platz gnue i der Schwyz, heißt’s a jedem Uferblock, nume nid ufbegährt!
Aber jitz isch nümme Zyt, Rede z’studiere. Si stande scho drei Glider höch um e Kampfplatz ume, und ds Bort — schön rund wie ne halbierti Heimbärgchachle — isch bsetzt, e wahri Bluemestäge. Und was für Blueme! Buebe, jitz gilt’s! Gseht er se nid, di roten und blaue Gstältli, di sydige Schöube, di Schwäbelhüetli, di Spitzehuben und Meie! Di rosige Gsichter, di Müntschibacke! Und derzwüsche tubwyßi Bärt vo Trätteni, wo wei cho luege, ob dir no Saft i de Chnoche heiget. Es gramslet i allne Farbe. So het no kei Garte blüeit, gschwyge den es Grasbort im Ougschte. Und jitz git’s e Schranz ob em Bellehöchscht, e heiterblaue, und e glahrige Liechtschwall geit über Wald und Fäld und Möntsche. E Wälle vo Gwaschel fahrt de Börter nah. Aber plötzlech schwygt’s. — Still! Loset! Im Buechewald under der Burg singe si. E herrleche Chor. Me mueß richtig scho chly lose. Di Chilchen isch halt wohl groß. Aber me wird nume descht andächtiger. Es isch grad, wie wenn das Lüftli, wo um d’Ruine strycht und i de heitergrüene Boumtüller wädelet, würdi vo alte Zyte singe.
349 Eigetlech wär’s gar nid nötig, i große Rede z’säge, für was me zsämecho sygi. Alles, was da steit und hocket, gspürt’s eso guet und läbt scho ganz drinn i der gmeinsame warme subere Freud. Aber der Oberamtme — er dänkt scho lang nümmen a d’Lütschene — weiß ihm so guet der Träf z’gä. Grad juscht, was si alli im Härz hei, ohni’s chönne z’säge, das weiß er i schöne Worte z’modle. Jitz chunnt’s einisch vüre, daß me’s viel besser zsäme cha, als men alli di böse Jahr düre gmeint het, wo bald e jede vor luter Angscht, er chönnti z’churz cho, dem andere het afa z’leid wärche. Warum sötti men o enandere nid troue, wo me doch us em glyche Bode gwachsen isch, höch und nider, Stadtburger und Bure?
Es isch nid z’säge, wie wohl es eim tuet, wenn me so ohni alli Hinderheltigi us em glyche Chacheli cha luteri Freud trinke. Frylech, der eint nüggelet nume dranne, der ander sürflet wie nen Ablauf; aber es isch ja gnue da, und allne chunnt der glych Glanz i d’Ouge.
Für d’Ohren und ds Gmüet hätti me jitz afange gha, aber jitz hei d’Ouge no meh welle, die sy nie z’erfuettere. He nu, si sy uf ihri Rächnung cho.
Zerscht sy d’Steistößer i große Kreis cho. Potz, wettigi Möcke het me ne da grüschtet gha! Dreizäntnerigi. Es het ein dunkt, es sött ne d’Büüch verspränge, wenn si se glüpft hei. Mängem gruuset’s. Aber warum lache si dert am Bort? O, der Trätti vo der Breitlouene het zu syne Nachbare 350 gseit: «Das ischt nüt. Das sy numa Giischjäsli. Da han i ander Bitzen glüpft, wa-n-i junge gsi bin.»
Du isch du d’Houptsach cho, ds Schwinge. Da het’s de albe ds Bort uuf und z’ringsetum um e Kreis gchachlet vor Freud, wenn’s eine gleit het, daß es fascht so dumpf tätscht het wie vori bi de dreizäntnerige Steine. Wie herter si porzet, wie rüücher si enandere gheit hei, descht glänziger sy d’Ougen am Bort worde. D’Meitscheni hei enandere vor Spannung i di bruune, runden Arme gchlemmt. Wo der Chlöusi sy Gang mit eim ab em Battebärg ta het, sy ds Lisebeth und ds Änneli schier inenandere gschloffe vor Angscht. Aber Chlöusi het sy Ma gstellt und der ander uf e Rügge tröhlt. Anere frömde Dame het me müesse zum Brunne hälfen und kölnisch Wasser under di bleichi Nase ha. Da het der Sigmund Wagner am Comité-Tisch gseit: «So rächt! Wenn’s nume ganzi Caraffe Schmöckwasser bruuchti, i zahlti’s us mym Sack.»
D’Madame Lebrun und der Herr Chünig hei in ihri Büecher zeichnet, was gisch, was hesch, vor luter Ufregung niene nache möge, sibenezwänzg Figuren agfangen und keini chönne fertig mache. Es alts Muetti, so eis, wo öppis uf gschickte Finger gha het, het ne lang zuegluegt und du tiefsinnig gseit, das sygi o ne Chunscht, so öppis chönnen ufz’schrybe, daß me’s nachhär erchenni.
I der obere Hole gäge d’Wagnere hei si uf Schybe gschosse. Es het zwar z’sälbisch no nid so hässig gchlepft wie hüttzutag, aber si hei du einewäg 351 bald müesse höre, vowäge jitz sy überunde no d’Alphornbläser und d’Jodler dra cho, o ne Chunscht, aber dennzumale no nid e verchünschtleti.
Bhüet is, me hätti no lang gluegt und glost, und mänge, wo der Chürzer zoge het, hätti gärn no nes zwöitsmal probiert, aber me het einisch müessen abbräche. Si hei’s gar nid g’achtet gha, wie wyt äne d’Sunne scho über em Saxetetal gstanden isch. Und de het halt wäger na den Ougen o der Mage sy Anteil welle ha. Für was wäre sünsch dert äne di Zält ufgschlage gsi?
Währeddäm me no ne famosen Eierufläset arrangiert het, wo brav het gä z’lache, hei d’Prysrichter under sich usgmacht, wär en Uszeichnung verdienet heigi, und du sy alli, wo mitgmacht hei, vor der Tribünen uf drü Glider ufgstellt worde. Der Oberamtme het d’Siger ufgrüeft, und d’Frou Houpmänni Wagner het ne d’Prysen usteilt, schöni guldigi und silberigi Dänkmünzen a rotschwarze Bänder, Chüejergürt i de Bärnerfarbe, Gläcktäschen und gravierti Stutzer, wo d’Regierung gstiftet het.
Dernah het sech alles glageret zu Spys und Trank, di einten under de Zält, di anderen under de Böum. I de Zält hei si Rede ghalten und Gsundheiten usbracht, und de Börter nah het’s afa singen und johle. Keim Möntsche wäri’s z’Sinn cho, daß da je eis dem anderen öppis hätti möge z’leid tue. Di Vürnähme hei de Gringe ds Wort gönnt und mit ne glachet und brichtet, und di Gringe hei de Höcheren ihre Reschpäkt gönnt. 352 Sogar de Frömden isch ds Härz ufgangen ob der Freud, wo da vo de Bärgen aben ihri wyte Fäcken über alles Volk gspreitet het.
Es het gsurret und gsumset und gsunge, wie ne Hoschtet i der Bluescht.
Uf eismal rüeft me: «Eh, lueget, lueget, wie schön!» Da fat’s erscht rächt afa gramsle. Es sammlet sech uf allne Chnübeli zu Schare, und us de Zält louft alles vo de Tische wäg uf d’Matten use. Was isch, was git’s? — D’Jungfrou! — Lueget, d’Jungfrou! — Ja, ds Gwülk isch usenandgangen und z’beidne Syte de fyschtere Wald- und Fluehbärge nah dervo gstriche, und da isch si gstande, grad us em blaue Himmel abe mit ihrem heilige Sunneglanz uf der wyßrosige Stirne. Ne Zytlang isch es ganz still worde, so daß me ds Wasser i de Gründe het ghört ruusche. ’s isch eim gsi, me dörf nid rede. Derfür het’s du a menen Ort uf mene Hubel afa singe, und anderi sy ygfalle. Und mängs isch verstuunet, überchunnt ds luter Ougewasser und weiß nid warum.
Der Glanz vom Bärg isch über em Land bliben und het sech gspieglet i allnen Ouge. Under d’Zält het niemer meh möge. Me isch under em freie Himmel bliben und het der große Freud gläbt, bis di länge Schätten a die gmahnet hei, wo me daheime gla het. Nah-ti-nah isch d’Feschtgmeind usenandgange, für hei ga z’erzelle, was men erläbt heigi.
Der Großteil vo dene, wo am Morge vo Inderlachen usgrückt sy, isch wieder mitenand gwanderet, 353 dasmal gäge Matte zue, wil me dem Gletscherliecht nid het welle der Rügge chehre.
«Wo blybt der Xandi Wagner?» fragt eine vo dene, wo im Schwarm mit der Frou Madeleine gange sy. «Er isch a menen Ort blybe stah», het’s gheiße. «Er het en alte Bekannten umegfunde.»
Ja, es isch ihm vom Feschtplatz ewäg eine nachegloffe, ehnder chly e strube, und der Xandi het sech geng gfragt, wo-n-er ächt dä scho gseh heigi. Und er het’s no nid usebracht gha, so fragt ne dä: «Syd Dir nid am füfte Merzen Anno achtenüünzgi a der Änglischbärgegg im Wald über Nacht gsi?»
«He wohl. Bisch du öppen eine vo dene drei Scharfschütze, wo mit is im Wald gläge sy?»
«Prezys. U luegit da. Die han ig Euch di sälbi Nacht us em Sack gstole. Dir heit’s nid g’achtet, Dir heit Ech geng numen um di schöni Frou gmüeit, wo hütt z’Unspunnen obe by-n-Ech gstanden isch. Es wird wohl öppen Eui sy?»
Dermit het dä Ma dem Xandi sy verloreni Uhr i d’Hand drückt. Und no bevor er en Antwort weiß, fahrt der Scharfschütz furt: «Es het mi jitz afe lang plaget, un i ha däicht, i nähm se hütt emel mit, we’s öppe sy sötti, daß ig Ech ume gsuch. — Si geit richtig nümme. ’s isch allwäg öppis Verheit’s dranne, un i ha’s niemerem dörfe zeige. Weder Dir chöit se de däich wohl ume mache z’gah.»
«Es isch no allerhand verheit gsi», meint der Herr Sigmund, wo-n-ihm der Xandi erzellt, wie-n-er 354 wieder zu syr Uhr cho isch, «aber jitz han i gueti Hoffnung, me chönni nah-ti-nah alles wieder mache z’gah.»
Uf der große Matte zwüsche de Nußböum am Höchiwäg isch e Brügi bouet gsi zum Tanze, und da isch du no bis i Morgen ynen e luschtigi Gsellscheft under de Papierlatärne binenand gsi. So öppis het me no nid erläbt gha. Schwyzer und Frömdi, Damen und Chüejer, Buremeitscheni und Stadtherre hei uf de glyche Brätter ihri Polka und Ländler ghopset. Z’Mitternacht hei emel der Mundi Dittliger und der Fritz Gatschet no einisch der Madame de Chateauvieux zuegluegt, wie si mit mene glimpfige französischen Emigrant vom alte régime ne pas de deux gmacht het, nadäm me di zwöi grad churz vorhär under mene Nußboum het ghöre säge, d’Wält sygi übereggs cho, aber es heigi no sys Charme, sech dermit abz’finde.
Der Herr Chünig isch um di fête ume gfahre, wie ne Gueg um d’Lampe. Vor Malerglück ganz im Yäs, het er gar nid gwüßt, wo asetze, für das Bouquet vo Liechter und Farben i sys Gedächtnis yne z’fixiere. «Das git es Transparent, es Transparent, wie me no keis gseh het!» Aber es isch eifach z’viel gsi. Wyter und wyter ewäg het er müesse, und zletscht isch er mit sech rätig worde, am schönschte syg’s vo ganz wytem, wo me nume no ne farbige Liechtschyn im Loub vo de Böume gseh het.
Öpper anders isch aber da gsi, wo ds Fescht o vo wytem agluegt het und doch z’mitts drinne 355 bliben isch, sogar uf der Tanzbrügi: D’Frou Madeleine. Und ds Merkwürdigschte drannen isch gsi, daß alli Lüt se zum Arüehre nach gha hei und doch nie a se zueche cho sy. Si het o nes paarmal tanzet, mit ihrem Ma, mit dem Herr Schultheiß vo Mülinen und einisch mit dem Herr Sigmund Wagner. Si het ekei Ahnung dervo gha, wie mängs Paar fieberheißi Ouge da us der Fyschteri use jede vo ihrne Schritte verfolget, sünsch wär es se gwüß nid acho, z’mitts im Abe der Schwingerchünig zu mene Ländler z’füehre. Das het du öppis chönne, wo dä grobschlächtig Ris im Chüejerchuttli mit syr Tatze d’Hand vo der Frou Houpmänni über e Chopf zoge het. Er het schier müesse grüpele, für sech drunder dürez’winde. D’Lüt, wo chrisdick um e Tanzboden umegstande sy, hei sech nümme gwüßt z’tue, so luschtig isch ne das vorcho. Aber der Chüejer isch o warm worde, sobald er d’Schüüchi het überwunde gha, und undereinisch fat er vor Tanzfreud afa stampfe wie nes Roß und lat e Juzer flüge. Da macht ihm d’Frou Houpmänni ne révérence à recul und e Pirouette und no ei révérence. Uf settigs het der Chüejer nid Bscheid gwüßt. Er blybt halt stah und stampfet und juzet, und wo-n-er sy Tänzere niene meh gseht, gumpet er i dreine Sätze z’mitts i d’Gaffer abe, daß si mit Göißen usenandstübe.
Jitz hei sech di junge Herre zuechegmacht. Mänge het sech gschwore, er reisi nid ab vo Inderlachen, oder er heigi di Frou Houpmänni zum Tanz gfüehrt. Aber keim einzigen isch das Glück 356 worde. Bis zum früeche Morge het me d’Frou Madeleine fründlech und luschtig gseh d’honneurs mache, aber zum Tanze het keine meh ihren Arm gfunde.
Wo di Letschte vom Platz gange sy, hätti nid eis öppis anders gwüßt z’sägen als: es isch schön gsi. Und es isch nüt gange, wo me sech drob hätti müesse schäme. Und drum het ds morndrisch no niemer gnue gha. Ds Landvolk isch wie vom Ärdbode verschwunde gsi. Was aber vo wyter här cho isch, het jitz Usflüg verabredet und i d’Bärgen ufe welle, ga Grindelwald, Luterbrunnen oder a Brienzersee. Ds Herr Wagners vom Ortbüehl hätte Figgen und Mühli gha. Jedi Partei hätti se mitgno. Der Herr Houpme het gseit, ihm syg’s glych, d’Frou söll säge, mit wäm si well gah. Är sälber müeß no hie blybe, jitz gäb’s de no z’rächnen und allerhand i d’Ornig z’tue. D’Madame de Chateauvieux het es Soumtier bstellt, für mit nere Gsellscheft ga Luterbrunne z’reisen und isch hinder d’Frou Madeleine grate, si söll mitcho.
Aber undereinisch het me d’Frou Wagner niene meh gwüßt, und ihre Ma het der Gsellscheft gseit, me söll nid uf se warte. So het me du am Namittag d’Frou Maréchale uf mene Muulesel a der tête vo nere läbesluschtige Caravane im Talschlund vo Luterbrunne gseh verschwinde.
Bald druuf steit e Wage parat zur Fahrt zum Neuhuus, a See abe. Vor der Hoteltüre hei es paar Herren uf e Herr vo Müline gwartet und 357 mit der Frou Houpmänni Wagner brichtet. Jitz chunnt der Herr Schultheiß mit ihrem Ma.
«Mir heige ds Vergnüegen, i Euer Gsellscheft z’reise, Frou Wagner?» seit der Herr vo Müline. «Het’s Ech nid gluschtet, no nen Abstächer z’mache?»
«Am Gluscht fählt’s mer nid, Herr Schultheiß, aber es warte no anderi uf ihres Unspunne.»
Der Herr vo Müline wirft e verwunderete Blick uf di jungi Frou: «Uf ihres Unspunne?»
«Ja», fahrt si furt, mit mene Schelm i den Ouge, «heit Dir der Schleier vo der Haselmuus no nid gfunde?»
Dermit git si ihrem Mandli nes Müntschi, springt i Wagen und heißt di Herre Platz näh.
Jitz hei si du alli öppis gha z’dänke, der Xandi Wagner und die, wo mit syr Frou dervo gfahre sy. Aber errate het’s nume der Herr Schultheiß. Är einzig het gseh, wär der Haselmuus i der Chilche z’Sigriswyl e Schleier übergworfe het, und was für eine. Und nächti het är, wo doch mängi Wältdame gkennt het, nume geng müesse stuunen über ds Wäse vo der Frou Madeleine, wie si mit allem Volk i der Freud ufgangen und derby doch so ganz Dame bliben isch und wie si dermit alles in Egi bhalte het. Gseh het ne niemer, ihre Schleier, aber gspürt hei nen alli.
Am andere Tag chunnt der Houpme Wagner gägen Abe hei. Er isch zfride gsi mit allem, nid am wenigschte mit syr Frou und het sech uf se gfreut. Si isch aber nid a der Hustüre gsi, nid im 358 Huus, nid im Garte. Er het se müesse ga sueche. Bim Eichli obe het er se gfunde. Da isch si — der Chindswage näbe sech — bim blinde Chrischte gsässen und het probiert, däm der Umhang ewäg z’zieh vo der Freud, wo men o mit erlöschenen Ouge gseh cha.
«Chumm nume!» rüeft si ihrem Ma zue. Und wo-n-er by nere steit und nere ganz hübscheli nes Müntschi git, zupft si nen am Ohr, dütet uf e Chrischten und seit: «Ja ja, dir mit euem Unspunne, mit euer Freud, wo allem Volk widerfahre söll!»
Der Xandi git dem Chrischte d’Hand und luegt sy Frou a, wie wenn er se wetti frage: Wo hesch du das här? Si merkt’s und antwortet ihm mit mene luschtige Blick us de heiterbruune Stärne: «I sibe Jahre lehrt men öppis.»
Rudolf von Tavel
Am Kaminfüür
Bärndütschi Gschichte
Verlag von A. Francke AG Bern
[7.-11. Tausend / 1944]
Myne Götti-Chinder zum Andänke
Es isch geng my Troum gsi, einisch mit der ganze Schar vo myne Götti-Chinder es Reisli z’mache, i d’Bärge, no na der alte Mode, so wi der Papa mit üs gangen isch, brav z’Fueß, damit men alles i der Ornig cha aluegen und nid a de schönschte Sache vorbyschusle mueß, und im Bogen um di großen Hotels ume. Nei, nid uf em Rad — äbe grad nid. Das isch guet für Lüt, wo meine, erscht öppe drei Stund vo Bärn ewäg syg es sech de derwärt, d’Ougen ufz’tue. Für mi fat di schöni Wält und d’Freud am Wandere scho under der Hustüren a. Erscht, wenn men e Bitz Stadt mit sym herte Pflaschter, mit sym Stoub und Gräbel und Lärme dürwanderet het, gspürt me de z’grächtem, was es bedütet, i ds Grüenen use z’cho, a d’Luft. Erscht de merkt me, wi herrlech e Muri-Allee isch, wettigi via triumphalis für d’Freud a üser herrleche Heimet. — Da hätt ig ech de welle d’Ougen uftue, wolle, für üsi schöne Burehöf, für di subere, gwirbige Dörfer, für üsi wohlschmöckige chuele Wälder, für üsi wärchige Bech und alli di andere Herrlechkeite. Und zwüschenyne hätt ig ech öppis erzellt dert vo däm Schloß, da vo däm Hubel, wo Anno dennzumal der Bäremutz vor mene Huuffe chriegsmuetige Manne drüber gflatteret 8 isch, dem Find etgäge. Und de wäre mer i d’Bärgen usen und über d’Bärge, über Ysch und Schnee. Ja, das hätt ig ech nid gschänkt.
Aber äbe, ’s isch di alti Gschicht. So han i mer’s dänkt, aber cho isch es anders. Jitz sy di beiden Eltischte von ech scho Husfrou und Muetter, und der Jüngscht geit einschtwyle lieber no uf allne vieren als ufrächt. So cha me natürlech nid. Chindswäge würden is doch z’hert versuume. Und ds Truurigschten isch, daß dir scho müeßtet Geduld ha mit euem Götti und Füehrer und i — wär weiß? — scho hie und da müeßti säge: «Löjt mi verschnuufe, ganget nume, i chumen ech de öppe nache.»
Nei, also mit däm Reisli isch nüt meh z’welle. Aber eis chan i no, und zu däm isch es villicht jitz grad der rächt Ougeblick: Erzelle!
Es herbschtet und nachtet scho. Und wenn ig ech doch jitz schön alli binenandere ha, so chönnti me’s probiere.
Röbi, Korporal, mach di hinder ds Kaminfüür! Du söllisch afange glehrt ha, wi me’s macht. Aber daß d’mer de nid der Rouch abe lasch! Los, wi’s chutet! Ds Barbla chunnt da uf e Höck näbe mi! Und währed d’Tante der Ruedeli i ds Bett tuet, zieht der Hermann, der Kanonier, d’Läde zue, der Hesper zündtet is d’Lampen a. Herrjeh! Du hesch no nie ne Petrollampe bruucht, gäll, und bisch scho bald Ingenieur. André, gang um Petrol uus!
9 Was? Dir weit nid? — Meuterei under de Göttibuebe! Das wär mir ds Neuischte.
«Es wär schad, d’Läde zue z’tue», seit da eine. «Mer wei lieber no luege, wi’s d’Bletter umenandere jagt, und zum Zuelose sitzt me besser im Dunkle...»
Was? Wi seit me? Im...
Aha ja, dä cha drum nid bärndütsch. Im Fyschtere seit me, hesch ghört? I gseh grad, wi nötig es isch, daß ig ech no chly erzelle, gäb dir alli, eis hie use, ds andere dert use, i di wyti Wält ganget und z’vollem üsi heimeligi, dütlechi, alti Sprach vergässet.
Also mynetwäge. So loset! Wo wei mer afa, i den alte Zyten und vüren erzelle bis i d’Gägewart? Oder umgchehrt, vo hütt ewäg hindere?
I merke scho, dir fraget den alte Zyte nüt dernah. Aber dir syd lätz brichtet. Wenn dr lehrtet d’Wält aluegen und ds Läbe, wi’s üsi Altvordere ta hei, so würdet dr üsi Zyt erscht rächt verstah und descht besser chüschte. Es chunnt exakt uf ds glychen use, ob me hinden oder vornen afat. D’Möntsche sy, wi si geng gsi sy. Interessant isch nume, z’gseh, wi si sech zu ihrer Zyt gstellt hei und wi si zu verschidene Zyte mitenanderen umgange sy. Dir würdet gseh: gäb was d’Möntschheit düregmacht het, glehrt het si nüt. Kei Generation trouet der andere, jedi möcht vornen afa und’s gschyder mache, so gschyd, wi’s no gar nie isch gmacht worde. Und jedi macht ihre Lehrplätz, erfindet 10 Neus und Schöners, entdeckt e neui Wält, aber dem wahre Glück chunnt si um keis Schrittli neecher. Me chönnt’s anders ha. La gschoue, villicht syd dir’s, wo der Afang derzue machet!
Und daß dr mi besser begryffet, wei mer bi däm afa, was hütt gscheh isch, und de hübscheli hindere träppele, i di alte Zyte.
Aber jitz hätt i bald no d’Houptsach vergässe, d’Pfyffe. Peter, reck mer se! Lue dert, di dunkelbruuni. Ja, juscht die. Nume kei Verachtung für das erprobete proteschtantische Rouchfeßli! Und du, Hans, Bärg-Artillerischt, tue mer se laden und schla mer Füür dry!
So. Jitz bin i zfride. Jitz cha’s losgah.
D’Muetter Chröuchi
Mir läbe zwar in ere Republik und tüen is gar grüüslech z’guet druuf; aber i sym chlyne Färrich wott doch es jedes allei regiere. Und wenn’s derby nid lätz usechunnt, so meine mer de no gradeinisch, mir syge d’schuld, löjn is gärn la rüehme, was mir für Pickle syge, und vergässe, daß da derhinder ganz en Andere zur Sach gluegt und nere der Rank zum Guete gä het. Das het verwichen emel o d’Muetter Chröuchi uf em Joggisbode müeßen erfahre.
Der Joggisbode macht en Absatz am breite Bort vom Härmlisbüehl gäge ds Aaretal abe. Chömet grad en Ougeblick mit mer uf ds Bänkli, wo dert a der obere March vom Guet, under em Waldsoum steit. Vo da het me di ganzi Herrlechkeit schön vor sech. Z’mitts drinne, gueti hundert Schritt vo hie bärgab, steit ds Burehuus am Sträßli, wo linggs vom Grafemoos här i mene gstreckte Bogen über e ganzen Absatz louft und z’üsserischt rächts sech im Joggisholz verschlüüft. E breiti Yfahrt geit hie vom Bort über ds Sträßli i das allmänds Schüüredach. Z’beidne Syte dervo stande wi Schiltwachten alti Saarböum, wo scho lang über d’Firscht ewäg i ds Tal abe luege. Under der Brügg brodlet der Brunne, schön grediübere 12 der Stalltüre. Linggs use lyt der Wohnstock mit schöne Louben under der höche Dachründi und mene Chrutgarte dervor. Buchsheegli sy keini meh i däm Garte. D’Muetter Chröuchi het se nümme welle ha, wil si d’Schnäggen azieje. Derfür het si de Rosestöck, schöner nützti nüt, und jitz grad lyt e ganze Walm vo roten und gääle Dahlia über e Scheielizuun. No wyter linggs, hienache dem Wäg, steit der Spycher und no chly wyter ussen es Ofehuus, und de chunnt d’Hoschtet. E Leitere gageret druus vüre. Si sy grad dranne, di erschte Gravesteiner abz’läse. Uf der andere Syte vo der Yfahrt chünschtlet der Mälcher am Mischthuuffe, für ihm Façon z’gä. Dert use lige der Wageschopf und d’Söuställ, der Chalberfärrich, und de geit en Allee vo Chirsböum bis zum Wald übere. Dert biegt o der Fahrwäg ab uf en undere Boden und i ds Dorf Lutermatten abe. Das lyt im Talboden unde, a der Ysebahn. Wenn es sech still hätti, das Dorf, hätti d’Muetter Chröuchi nüt derwider; aber es schnaagget nah-ti-nah der Bärg uuf. Huus um Huus schießt der Straß nah us em Bode vüre. Und da, wo me sünsch uf d’Chilchen abe gseh het, steit eim jitz es hoffährtigs Schuelhuus im Wäg.
Das isch ungfähr, was men i der Neechi gseht und wo d’Büri vom Joggisbode regiert. Aber änevür hört d’Wält no lang nid uuf. Da gseht men änet dem Dorf der breit Aareboden im Schatte vom Bälpbärg. Me gseht ds Gerzesee-Spiegeli, der Gurnigel und di abgnäggete Möcke vo der Stockhornchetti. 13 Lingger Hand güggele der Mönch und d’Jungfrou über e Tannewald vo der Hube, und im tiefe Hick ob Thun glänzt d’Blüemlisalp näb em Niese, wo dä Morge scho ne neui Schneechappe het gha. Ja, das wär schön, herrlech schön. Aber da isch äbe, grad e chly z’nach, no en andere tiefe Hick im Bild, e Hick, wo der Muetter Chröuchi geng e chly wehtuet. Der Graben isch es, wo sech der Bach us em Grafemoos gmacht het, für i d’Aaren abe. Az’luege wär er de no nid leid. Es isch ja numen e Zug vo wüehlige Böum. Hie und da gseht men e Dachfirscht druus vüre luege, hie und da nes Chemi. Ja, dä Bach schaffet. Er cha scho lang nümme fänderle, wi-n-er möcht. Z’underscht schaffet er dem Holzschuehmacher, drob zuechen amene Tischmacher. Hie, under em Joggisbode, trybt er e Müli, und linggs, z’hinderischt obe, dert het er albe no Nuß und ander Sache gchnütschet. Aber jitz steit d’Öli still — scho lang. Es vergässes stills Huus isch es no, mit vil Miesch uf em alte bröde Schindledach, und wi ne letschte liebe Grueß us nere bessere Zyt zündten i der Abedsunnen es paar Stänglete prächtigi heimeligi Winterrosen us em Öli-Garte. Der Grabe macht d’Gränze vom Joggisbode, vo Muetter Chröuchis Chünigrych — und äbe, wi gseit, o ne Hick i ihri Läbesgschicht.
Es isch jitz emel scho drü, vier Jahr här, aber dem Vatter Chröuchi und syr Frou no so dütlech vor Ouge, wi wenn’s erscht nächti gscheh wär. — 14 Aha, gället, jitz isch undereinisch no vo mene Vatter Chröuchi d’Red, und dir heit scho nes Lachen uf de Stockzänd. Aber dir trumpieret ech. Uf em Joggisboden isch es nid öppe der Bruuch, daß der Ma ds Hefti us de Hände git. I däm chlyne, guet verwaltete Chünigrych het numen eis regiert; aber wenn e Chünschtler das Wäse sötti male, wo dert regiert, so chäm er i Verlägeheit, er müeßt halt doch ihrere zwöi häre mache. I wüßti nid, wi me sünsch däm Zsämespanne vo Ma und Frou chönnti ne Figur gä. Är, der alt Sami, isch gruusam e stille gsi, e schöne, suber grasierte Burema, scho ordli grau a de Schläfe, aber geng no chäch. Wo’s het müeße sy, het er gredt, aber no denn geng nume weneli. Und o zu sym Käthi het er nid vil Wort gmacht. Es isch nid nötig gsi. Es het Samis Ouge so guet verstande, daß zwüsche dene beidnen alles wi am Schnüerli gloffen isch. Was z’rede gsi isch, het si bsorget. Nid daß si aparti vil Wort gmacht hätti; aber zwöimal z’frage het me nid bruucht, und was gseit gsi isch, het gulte. So isch du d’Meinung ufcho, uf em Joggisbode befäli d’Muetter. O bi de Chinder. Nume ganz usnahmswys het si gseit: «Gang, frag der Vatter!» Und mängisch het der Sami der Bscheid use gstüdelet, für z’erscht no der Muetter i d’Ouge z’luege. Bösi Müüler hei welle ha, im Gmeindrat sygi mängs Traktandum uf Antrag vom Joggisbode-Buur uf di nächschti Sitzung verschobe worde, wil der Sami ’s z’erscht no einisch heigi welle mit i 15 ds Bett näh. Syg’s, wi’s well, niemer, wo Käthin um Rat gfragt het, isch sech greuig worde. Si isch e gschydi Frou gsi, und derzue het si öppis chönne, wo wenig Lüt zwägbringe: schwygen und sech meischtere. Wenn si so ungsinnet um en Egge cho isch, öppe mit nere Chachle voll Hüehnerfuetter a der Huft oder nere Rysbürschten i der Hand, het’s wyt umenandere gstillet, und alles het weleseh gwärchet.
So isch es emel o der sälb Tag gsi, grad vor em Fyrabe. Der Mälcher isch im Stall a der Arbeit gsi und het derzue gjodlet. Hinde drann het es Dotze Söuli ds Orcheschter gstimmt, währed d’Jungfrou ne der Trog gfüllt het. Chröuchis Buebe, der Köbi und der Hans, hei graset, und der Jüngscht, der Gödi, het der Bäri gschirret, für de mit der Milch i d’Chäserei. Und di beide Meitscheni, ds Gritli und ds Liseli, hei i der Chuchi z’tüe gha. Underdesse sy Vatter und Muetter hinder em Ofehuus gstanden und hei g’ratschlaget. Der Sami het d’Büttinen und Züberen a d’Heiteri use tröhlt, und d’Muetter het nachegluegt, was öppe no sötti gmacht sy dranne für di nächschti Wösch.
Da chunnt vom obere Grabestäg här eine chly waggelig und doch ärschtig. Er geit ordli starch obenyne, treit uf sym alte, usdorrete Chopf e höche Strouhuet i der Farb vo mene Wäschpinäscht. D’Händ treit er hinder em Rügge, und zwüsche de beide letschte Zänd, wo-n-er no het, 16 springt ihm ds Pfyfferöhrli vüre. Stoubwyß gseht men i der Form vo mene Spießyse zwüsche syne Chnöi düren e Bitz Wäg, und uf em Bälpbärg äne mueß d’Abedsunne lachen ob em länge, chrumme Schatte, wo si vo däm Drätti uf ds Grasbort zeichnet.
«Der Herretannli-Bänz», seit d’Muetter Chröuchi, «was wott ächt jitz dä?»
Der Sami, wo hütt bsunders guet ufgleit isch, het scho nes Gspäßli zwäg; aber chuum ersunne, vergißt er’s, wil der Bänz ganz rundi Ouge macht und d’Pfyffe scho us em ygfallene Muul nimmt, gäb er numen uf Mannslängi zuechen isch.
«Isch nöuis lätz?» fragt d’Muetter.
«Öppe schier isch lätz», waggelet der Bänz vüre. Er trappet vo eim Fueß uf en anderen und lähnet sech mit syne stallglänzige Hosen an e z’underobni Bütti. Du geit’s no nes Chehrli, bis er ändlech wider seit: «Schier isch lätz — schier isch lätz.»
«I der Öli nide?» fragt d’Muetter.
Und jitz wärde ds Bänzes graui Ouge so groß, wi si no nid mängisch gsi sy, sitdäm er se zum erschtemal ufta het.
«Jitz isch usgmechaniket», seit er, «im Bach hi si ne funge, dert am Bort obe, wo-n-er gstoueten isch.»
«Eh du myn Gott! — Du hesch wohlöppe lätz ghört!»
«I wett, i hätt! — Gseh han ne. — Bi danide 17 gsi. Vreni vo der Müli isch mer cho rüefe. — Bi am Mälche gsi. Hätt öppe gärn gha, i hätti’s lätz verstange. — Ja, i ha mytüüri nume no ds Halbe zoge bim Mälche, cha dr’s nume säge. Un es het mi düecht, d’Milch well mer nid dür e Volleschübel ache. Dernah bin i glüffe, u du han i du gseh, öb i lätz ghört ha.»
«Eh du myn Gott! Wo hei si ne?»
«Daheim. I der Wärchstatt.»
Jitz het du nes Chehrli niemer nüt meh gseit. Du zieht der Bänz der Lumpe vüre, wuscht sech d’Nasen und seit mit mene Blick, wi wenn er im Gras ussen öppis gsäch: «Ha geng däicht, das chömm de nid guet. — Aber — was wottsch da ga ge brichte? — Wenn eine meint, er gsej meh weder anger Lüt!»
«U ds Meitschi? Was geit mit däm?» wott d’Muetter Chröuchi wüsse.
«He äbe... Das chunnt jitz halt uf d’Gmeind. — Es isch ja niemer meh umewäg süscht.»
Da luegt ds Käthi der Sami a, und der Sami luegt dem Käthi i d’Ouge, und dermit isch e Bschluß gfasset gsi, ohni Für und Wider, ohni Nacherächnen und Widererwägung, aber zu Protokoll gno i der andere Wält, wo keis arms Tröpfli vergässe wird.
«Aber, i meine drum», fragt d’Muetter der Bänz, «jitze grad, isch es no by-n-ihm, ds Meitschi?»
«He äben isch es. Si hei’s i d’Müli welle näh. Aber es tuet eke Wank. Es wott nid vom Vatter 18 ewäg. ‹Förchte mer nüt›, seit’s geng an eim. Weder äbe... we’s de nachtet...»
Jitz ghört me ds Liseli vom Huus här: «Muetter! — Muettäär!»
Es chunnt neecher, und wo-n-es se findt, rüeft’s: «Muetter! Vatter! — Ässe!»
«I chume», seit d’Muetter, für’s afange z’gschweigge. Und du hei si enandere wider so agluegt, der Vatter und d’Muetter. Und grad druuf verchündet d’Frou Chröuchi ihrem Jüngschte der Bschluß: «Ässit afe! — Mir chöme de öppe.» Und wo ds Meitschi tuet, wi wenn’s nid begriffe hätti, befihlt si: «Gang ume, gang!»
Ds Liseli gieng lieber hindertsi gäg em Huus zue. Der Gwunder dräjt’s bald hüscht, bald hott ume, für z’luege, was bim Ofehuus gangi. Aber wi der Muetter ihri breiti Gstalt derhinder vüre chunnt, schiebt’s wi nes Müüsli gäge der Chuchi zue.
Di drü Alte wandere, innevür e chly us em G’reis, ussevür still wi der Abedfride, dem Grabe zue. Wi chunnt’s o, daß ds glyche Huus i der glyche Sunne so schuderhaft unglych cha dry luege? — Lyt’s öppen ehnder a de Möntsche, daß si d’Sach so unglych gseh? Di alti Öli grupet wi öppe geng zwüschen ihrem verwilderete Garten und de wüehlige Böum inne. D’Strahle vo der Abedsunne springe zwar nume no höch oben über e Graben ewäg, aber es lyt doch no uf allem bis a Bach aben e fründleche Schyn. Aber wäm 19 d’Sunnen im Härz erlöschen isch, dä gseht settigs nid. Da und dert steit öpper am Wäg. Ihrere zwöi rede lyseli über ne Hag übere mitenand. Me luegt uf ds Huus, wi wenn da im nächschten Ougeblick öppis Apartigs sötti dranne zum Vorschyn cho; aber da chunnt nüt meh druus vüren als übermorn en armsälige Toteboum mit dem Lychnam vo eim, wo ds Läbe nümmen usghalte het, und derhinder es arms, arms Meitschi, wo sys Hei verlore het und uf d’Gmeind chunnt.
Ja, so chäm’s, nume sy jitz halt da der Vatter Chröuchi vom Joggisboden und sy Frou. Die luege nid linggs und nid rächts. Alli Gredi i ds Öli-Huus gange si, hinder ne här chrumm und waggelig der Herretannli-Bänz, di linggi Hand rangglig uf em Rügge, di rächti am Wassersack vo der Pfyffe. Und chuum sy si under em Trouf verschwunde, standen allerhand Lüt, wi undereinisch us em Abeddusem etstande, dervor und gaffe ne nache, i ds Huus yne.
Es geit nid emal gar lang, so chöme si wider use, d’Muetter Käthi vora. Si het ds Röseli Buummen a der Hand. Es versteckt der Chopf im linggen Arm und briegget. Me gseht ihm a, daß ihm ds Folge nid ring geit. Aber d’Muetter Chröuchi geit ihre Wäg wi nes Schicksal. Und der Vatter Sami geit mit dem Bänz hinderhär, als Gleitsma vo däm Schicksal.
Es het nid welle, ds Röseli. Aber wo d’Muetter 20 vom Joggisbode seit: «Du chascht nid by-n-ihm blybe di Nacht», het me gwüßt, öb ja oder nei.
Us em Graben use, a di letschti Abedheiteri, wo no uf de saftige Matte vom Joggisbode glägen isch, das wär dem Röseli de no nid eso zwider gsi; aber wo du der mächtig Gibel vo ds Samis Burehuus vor nen ufsteit, breit und ärnscht wi ne Chünigspyramide voll Gheimnis, da etfallt ihm ds Härz. Es weiß es wohl, das isch nid es läärs, stills Huus wi d’Öli, wo sit Jahre ds Röseli i der Armuet, aber doch alleini lieb Chind isch gsi drinne; nei, da drinne wärchet’s und schaffet’s, da louft öppis, da sy Lüt drinne, wo na mene gsunde Wille sech rüehre, da sy — o no Chinder. — «Eh, das tuet ihm guet, we’s zu angere Chinge chunnt», het vori öpper i der Öli no gseit. Aber äbe, das sy de o gar eso anderi. Es kennt se ja vo der Schuel här, und us ihrne Gsichter isch albe so dütlech gsi z’läse, was men uf em Joggisbode vo der Öli dänkt. Und so Chinder chönne gruusam sy! Wär begryft nid, daß dem Röseli ds Härz geng schwärer wird, wi neecher si zum Huus chöme? — Da blyben i nid lang, das isch bim Röseli scho usgmachti Sach, wo ne der Bäri plump und zuetroulech etgäge tälplet, sy buschige Stil schwänkt und der neu Husgnoß mit der gwunderige Nase müpft.
«Er tuet dr nüt», seit d’Muetter, «häb nume nid Angscht!» Und du sy si i d’Chuchi. O heie, dem Röseli isch der Bäri mit syr uverschante Zuetroulechkeit lieber gsi als ds Gritli und ds Liseli, wo 21 jitz da us em Hindergrund vo der Chuchi ihns aluege, wi wenn’s Gott weiß was wäri. Aber wo d’Muetter Chröuchi umewäg isch, hört men uuf i ds Lääre stuune. Me treit ne ds Ässen uuf, und ds Röseli überchunnt meh uf ds Täller, als es dä Ougeblick ma. Und du seit d’Muetter Chröuchi, so, für hinecht chönn es no zur Jumpfere ga lige. Morn well me de wyter luege. E chly verwunderet isch es scho, wo-n-es mit där verschwitzte Wärchaderen under ds Dachbett söll; aber lieber no zu deren als zu däm übersüünige Vorryber. So säge si under de Schuelchinder dem Gritli wäge syr Nase, wo vo oben abe nid us em Gsicht vüre wott und nume grad z’underischt no hurti der Spitz lüpft. D’Jumpfere het Erbarme mit dem Röseli und git ihm’s z’merke, so daß ihm dä Schlupf bald ganz heimelig wird.
Däwäg isch es ds sältmal gange, wo ds Röseli Buummen uf e Joggisbode cho isch. Bald druuf het’s gheiße, mit ds Öli-Fritzes Sach wär’s gar nid so bös gstande, wi-n-er sech’s ybildet heigi, er heigi nume der Chopf verlore gha. Da hei du d’Lüt gseit: «Es het de mit Schyn eso sölle sy.» D’Öli isch verchouft worde, und dem Röseli het no öppis usegluegt derby, wo men ihm het chönnen a Zins tue.
Am meischten aber vo allne Lüten isch d’Muetter Chröuchi überzügt gsi, daß es so heig müeße cho. Wenn si’s nid vo Chindsbeinen a gwüßt hätti, het si ihrem Sami gseit, daß es e Gott im Himmel 22 gäbi, wo zu de Chinder luegi, so wüßt si’s emel jitze. Bi sym Vatter wär doch das Röseli z’grundgange, jitz syg’s a menen Ort daheim und heig Pflegeltere, wo zue-n-ihm luege. Und das isch de wahr, si het d’Hand über ihns gha, so treu wi über di eigete Chinder, und die hei bald ufghört, ds Röseli schreeg aluege. Uf em Philosophiere het si nid vil gha. Für si isch der Handel glatt gläge: Mym Erbarme verdanket ds Meitschi, daß es us em Graben ufe cho isch. I ha’s use glüpft, i säge, was gah söll. Es het nid a Ratgäber gfählt, wo gfunde hei, me sötti das Chind in e Lehr tue, öppe zu nere Schnyderen oder Modiste, villicht hätti’s sogar ds Züüg zu re Lehreren oder Buechhaltere. Aber si hei sech nid a d’Frou Chröuchi zueche trouet, und die isch der Meinung gsi, wenn eis uf e Joggisbode chömm und nid ds Bure lehrti, so wett si sech gschämt ha. Wohl isch nere hie und da der Gedanke cho, eigetlech passeti das Röseli besser für öppis anders; aber de het si enanderenah überleit, das Meitschi sygi Grabegwächs, da müeß men äben öppis anders druuf zweie, damit ihm Öli-Fritzes Flouse gar nid i Chopf chöme. Es düech se bigoscht, wenn eis us em Graben ufen in es währschafts Burewäse chömi, so sött’s Gott zwöimal für einisch danke, u jitz punktum! — Und de isch no öppis gsi: solang daß eis mueß wärche, chömen ihm keini Faxe. Si sy vil besser z’bha, wenn si a menen Abe vo sälber gärn z’Sädel gange. Alles verha het si-n-ihm wäge dessi ja o nid welle, öppen 23 es Freudeli ha müeß eis, und drum het me dem Röseli erloubt mit dem Gritli i Frouechor vo Lutermatte. Si hei rächt luschtig zwöistimmig gliedet.
Ds Röseli het sech i Wille vo der Muetter Chröuchi ergä und scho längschtes nümmen a ds Furtloufe dänkt. Der Vatter Sami isch grüüslech e guete gsi zue-n-ihm, und bis a ds Gritli hei’s alli z’grächtem gärn gha. Dem Gritli isch es z’hübsch gsi. Derfür aber de dem Köbi nid. Und Köbi isch e schlimme gsi. Er het niemer nüt la merke. Erscht a der letschte Sichlete hei Sami und Käthi wider einisch so eis vo ihrne schwygsamen Ougegspräch gha: «Du, los, es düecht mi nöuis.» — «Äbe gäll!» — «Da manglet’s e chly Lueges.» — «Mhm.»
Und me het du gluegt. Und di Junge hei’s gmerkt und derfür gsorget, daß es nüt meh het gä z’luege. — Bis nächti.
Geschter nämlech hei si uf em Joggisboden agfange mit Öpfelabläse. Ussehär dem Ofehuus isch dä Gravesteiner-Boum gstande. Syni große, rot gstreifete Pumere gseht men albe scho vo den erschte Hüser im Dorf unde zündte, wenn d’Sunne druufgit. D’Meitscheni hei abgläse, und der Köbi, wo under em Wäg zueche der Zuun um ds Chalberweidli abgrisse het, für de dä ustrappet Bode wider einisch ufz’bräche, isch ne zwüschenyne cho d’Leitere stelle.
Underdesse het d’Muetter uf der obere Louben 24 under der Dachründi, wo si geng allerhand Sache z’derre ta het, mit Sämereie gha z’gschäfte. — Und so ne Louben isch äbe de no chly ne Lueg-i-ds-Land! Da het es sech emel du breicht, daß juscht einisch, wo ds Gritli und ds Liseli ne volle Chorb i ds Huus hindere treit hei, der Köbi het müeße ga d’Leitere vürers tue. Und jitz, was gseht d’Muetter Käthi? D’ Leitere tuet eke Wank. Derfür gnägge der Köbi und ds Röseli chehrium am glychen Öpfel. Äs het ihm ne botte, und dernah het är ihns gheiße z’erscht abyßen und du sälber dranne gchäflet. Uuf u nache wi im Paradies, dänkt d’Muetter, und es het se-n-eso gstellt, daß si gar nid merkt, wi fescht si nes Papierseckli voll Stiefmüetterli-Same mit ihrne herte Finger zsämedrückt. Es het es Löchli gä, und es stoubfyns Brünneli vo Same rünnt uf ds undere Loubegländer und i hundert Gümp uf d’Bschüsi und i Garten abe. Ja, wo der Köbi no ds Gröubtschi mitsamt dem Stil und de Chärnen abe worgget, achtet sech d’Muetter nid emal, daß si nes läärs Briefseckli i der Hand verchnuuschtet und wägwirft. — Es Schyt, es Schyt! fahrt’s nere z’erscht dür e Chopf — nid zum abe schieße. So wyt mögt si ja sowiso nid — aber zum Topple. — Brüele? — D’Wort hei sech der Muetter Chröuchi nie welle förme, wenn ere-n-albe der Aten ob so öppisem bstochen isch, und das isch äbe grad guet gsi.
Jitz chöme di beiden andere mit dem lääre 25 Chorb ume, und es git nüt meh z’luege. Z’erscht weiß si nümme rächt, was si eigetlech da obe welle het. Si luegt ihri Seckli und Büscheli und Hurdli und Druckli a und dänkt geng derzue: Euch will i hälfe paradieslen uf em Joggisbode! Wartit nume! Wartit nume! — Aber nah-ti-nah chunnt si wider zue sech sälber und überleit rüejiger. Me mueß nüt derglyche tue, süscht gange si hingerum, u wi meh daß me nen etgäge het, wi meh gä si dry.
Natürlech het du d’Muetter Käthi am Abe, wo alles z’Sädel gsi isch, ihrem Sami brichtet, was si vo der Louben uus gseh het. Und es isch lang gange, bis Sami sy Meinung kundta het, so lang, daß si afange fragt: «Hesch ghört, oder schlafsch öppe scho?»
Und du geit’s no einisch es Chehrli, bis er seit: «So isch es de hingäge nid gmeint gsi.»
«Äbe, das düecht mi o.»
«Es isch ja wäge dessi es rächts Meitschi; aber für Köbin hätt i de naadischt lieber e Buretächter.»
«Äbe. Me mueß se-n-usenangere tue.»
«Aber wie? — Nume nid gsprängt! I ließ mer de nid gärn la vürha, ob es is jitz scho erleidet sygi.»
«Jä, scho rächt; aber lue, wenn ihrere zwöi scho am glychen Öpfu chäfle, so isch’ bös hüete.»
«Item, mir wei emel no luege. Di angeri Wuche mueß ja Köbi yrücke, u dernah, wenn er ume heichunnt, muesch ne halt de no chly meh uuf u nache sy.»
26 «Ja, du bischt e guete, du... no meh uuf u nache sy! — Du chönntisch sauft eis mit dem Bueb z’Bode stelle!»
«Jä lue, z’Bode gstellt isch no gly einischt, aber öb’s de ma bschieße...?»
«So mueß es furt, ds Meitschi. I will ihm scho für ne Platzg luege.»
Wyter isch me nächti nid cho. Aber d’Muetter Chröuchi het nid meh bruucht. Si het jitz gwüßt, daß ihre Ma für e Köbi en anderi Frou begährt, und mit dem Vorschlag, ds Röseli furt z’tue, het si ja ds letscht Wort bhalte. Sowyt hätti’s nere taget gha. Und ihri Vorsätz hei no tiefer Bode gfasset, wo si der Füsilier Chröuchi Jakob am Morge vom Yrückungstag ob em Packe het ghöre sürme: «I ds Röselis Garte, dert wei mer is warte» und ne derzue het gseh umeluege, öb’s emel o umewäg sygi und ne ghöri.
Sing ihm nume, dänkt si, ihrer Sach sicher, wenn d’ umechunnsch, isch de keis Röseli meh da.
Uf der Station vo Lutermatte het der Zug no uf ne Chrüzung gwartet. Us eim vo de vordere Wäge hei e Huuffe fäldgraui Soldaten usegluegt und über ds Stationsgärtli wäg mit de Meitscheni gspasset. Der halb Frouechor het Mittel und Wäg gfunde, cho z’luege, wi d’Jungmannschaft vo der Gäged yrückt. D’Meitscheni vom Joggisbode sy aber nid derby gsi. D’Muetter hätt ne welle!
Ändlech isch du der Zug unden ufe cho 27 z’schnupe. D’Lokomotive het pfiffe, und du sy si ab. D’Meitscheni hei no lang gwunke. Us de Soldatewäge het’s gjuzet und gholeiet, und us eim het’s, halb Spott, halb Freud am Liede, über Fäld tönt: «Wie die Blüemlein draaußen ziitern...» Derzwüsche het’s ghandhärfelet: «U z’Lutermatt han i my Strumpf verlore...», und über alles ewäg het eine mit dem sunneglänzige Cornet der Zapfestreich gschmätteret.
I eim Vieregg aber brüelet eine: «Heit dr ne gseh, üse neue Schueli? — Dä stellt der Gring wi ne Hung im Rogge.» — «Warum chunnt dä nid mit?» antwortet en andere, und du geit’s wyter: «Er isch drum vor Chriegsgricht gsi im Rüebliherbscht. Si hei ne bi der Schynwärfer-Musig gha, u du het er ne du di große Linse gstole für i sy Brülle.» — «Äbe, Köbi, die bruucht er sider däm, daß Buumme Röseli im Frouechor isch — gäll?» — «Jaja, Chröuchi, i luegti de, gäb daß es z’spät isch!»
Der Köbi isch vorynegchrümmt dagsässe, het d’Ellbögen uf de Chnöi gha und grad Füür gmacht, für sy Stumpen i Brand z’setze. Er lachet still vor sech ane, luegt e chly sytligen ufen und seit: «Nume gschynwärferet! Bi üs obe git’s Chatzegringe gnue zum Pfäischter yschla, u was es Breichi manglet, wei mer de scho luege.»
Ja ja, di unerchannt großi Hornbrülle vom 28 Gerhard Schnüerli het vo Afang a der Lutermatter Jungmannschaft uf d’Närve gä, und daß er der Chopf wohl höch treit, wär wetti das lougne! Sogar das isch wahr, daß di Brülle dene Meitscheni bsunderbar Ydruck macht. No größer aber als d’Hübschi vo de junge Lutermatter Töchteren isch ihm dür di Brülle sy eigeti Bedütung vorcho. Scho im Seminar het er sech vorgno, ne früsche Zug i Schländrian vo der Volksschuel z’bringe. Neui Gsichtspunkte, neui Methode hei zu neue, höchere Zile sölle füehre. Natürlech isch er bald dermit agschosse. Es sy Gmeindsmanne da gsi, wo gseit hei, es syg «äi Wäg» o gange, si gseje nid y, warum jitz undereinisch «alls müeß uf e Gring gstellt sy». Anderi hei gfunde, me chönni ja jitz einisch «dise Wäg» probiere, und wider anderi sy der Meinung gsi, ob «dise Wäg» oder «äi Wäg», uf e Ma chömm’s ab. Heig er ds Züüg zu mene Schuelmeischter, so wärdi scho öppis derby useluege. So het ihm’s der Kommissionspresidänt im Ustage bim Exame gseit, und sithär het der Gerhard Schnüerli alles druuf agleit, syne Lutermätteler z’bewyse, daß er ds Züüg zu mene Lehrer heig wi nid grad eine.
Bildung eines eigenen Urteils! Anschauung, Anschauung und no-n-emal Anschauung — jawohl! Immer frisch aus dem Läbe! — Trinket, Augen, was die Wimper hält, von dem goldnen Überfluß der Wält!
Letschte Früehlig, wo z’Lutermatte Waffeninspäktion 29 gsi isch, het er ds morndrisch i der Schuelstube verchündet: «Bueben! Heute schreibe wir einen Aufsatz über den Stahlhälm, jawohl, über den Stahlhälm.
Hans Chiener, was ischt ein Stahlhälm?...
Nun, ich will dir auf die Spur hälfe. Wo trägt der Soldat den Stahlhälm?»
«Hinger auf dem Tornischter.»
«Zuweile wohl, ganz richtig. Aber sagen wir einmal: wenn er in die Schlacht zieht oder auf die Wache, wo trägt dann der Soldat den Stahlhälm?»
«Auf dem Chopf.»
«Sehr guet. Auf dem Kopf — wir sprächen das K hart aus, nicht wahr? — Also ist der Stahlhälm eine... was, Peter Schänk? — Eine... nu, wär weiß es?...
Nun, Fritz Mohri, was trägst du, wenn du zur Schuele kommst, auf dem Kopf?»
Der Fritz Mohri bsinnt sech, und ds Änneli Matter änet dem Gängli souffliert ihm: «Lüüs.» Der Fritz Mohri vergißt sech, reckt über ds Gängli und erwütscht ds Änneli a der Züpfe. Es git en allgemeini Rumorete, und der Lehrer mueß energisch im Gängli uuf und ab patrouilliere.
«Also, du hast, um den Kopf gegen die Sonne oder den Rägen zu schützen, eine Kopfbe... nu, eine Kopfbed... Seid ihr aber heule vernagelt! — Eine Kopfbede... bedeckung. — Gut, ich sehe schon, wir müssen ein wenig an die Luft hinaus, 30 damit ihr erwacht. — Ei ei, was söll das? Still! sag ich, tausend no-n-emal! — Ruhig!
So, draußen auf dem Turnplatz antreten!»
I mene wilde Tumult rochlet di ganzi Klaß use. Der Gerhard Schnüerli wott se «fescht i d’Hand übercho» und fat a mit ne Loufschritt mache, für se chly z’beruehige. — Eins zwei, eins zwei... hopp hopp hopp!
D’Lutermatter-Juged isch dem neue Lehrer bald hinder sy Methode cho und het jedesmal, wenn si lieber a d’Luft use wär, als i der Schuelstube z’sitze, sech gränzelos vernaglet gstellt, und er het afa merke, daß er’s uf nen anderi Manier müeßi probiere. Und me mueß ihm la, daß er nie der Muet verlore het. D’Idee vom Presidänt: ob disewäg oder äiwäg, uf e Ma chömm’s ab, het by-n-ihm ygschlage gha, und er het rächt styff glehrt sy Ma stelle. Er het aber o gmerkt, daß er meh und meh ds Hefti i d’Hand überchunnt, und der Chifel geng höcher gstellt. Het er im Afang fascht alles gäge sech gha, so het’s jitz meh und meh Gattig gmacht, sy Schynwärferbrülle verbreiti ne gwaltige Reschpäkt um ne-n-ume. Der Frouechor het a sy Chunscht gloubt wi an es Evangelium, und er het das vierzigchöpfigen Instrumänt gspilt, wi men en Orgele spilt. Na zweene Monete het niemer meh der alt «Liederschatz» agluegt. O da isch alls na neue Gsichtspunkten und neue Chunschtbegriffe gloffe.
Und jitz volländs — jitz, wo me het afa dra 31 dänke, was de dä Winter uf em Theater im «Bäre» söll gah, isch mit dem «Härgebrachte» übel ufgruumt worde. Wo si um nes Stück vom Heimatschutztheater uus welle hei, isch «alte sentimentale Dräck» no sy mildischti Note gsi für settigs. «Auch da vorwärts!» het er befole. «Warum sötti Lutermatte nid z’ha sy für kosmisch gültigi Chunscht? — Es wäxt der Mensch mit seine höhere Ziele!» — «Ja, was de?» — «He öppe — wartet emal! — Wohl, wi wär’s, wenn mer’s probierte mit der ‹Versunkene Glogge›? Es isch de zwar auch das nümme ds Neuischte, aber immerhin het my Namesvetter Hauptmann hie Letschtes gä, und das würd is über en änge Horizont vom Conventionellen use füehre.» So het der Gerhard Schnüerli in ere gmeinsame Tagung vom Theaterverein und vom Frouechor Lutermatte syni Lütli gluegt z’erwerme. Und männiglich het gspürt, wi sech der Horizont vo däm glückleche Dorf uftuet. Niemer meh het dra dänkt, dem Lehrer etgägez’ha. Wi ne Zueversicht, wo me bis jitze nid gkennt het, isch es über se cho, und bi der Rolleverteilung het sech sy Wille wi mit Adlersfängen uf die gsetzt, wo-n-er wi derfür gwachsen erchennt het. Und vo Huus zu Huus isch d’Neuigkeit gloffe, me spili de dä Winter öppis ganz Apartigs, es großes Zouberspil, nöuis vo mene Houpme Schnüerli. Es sygi e Vetter vo disem.
Über jedes Möntschehärz chunnt früecher oder speter e dunkli Stund, und mängisch dunkt’s ein, 32 wi brever so ne Möntsch, descht tiefer abe schrub ihm der lieb Gott i settige Zyte ds Lämpli. Alli di Jahr sit dem Unglück i der Graben-Öli het d’Muetter Chröuchi jedesmal, wenn der Theatergluscht um e Joggisbode gstrichen isch, bis es ds eint oder anderen i der Nase bisse het, churz und bündig gseit: «Nüt isch!» —
«Eh, öppen einisch es ungrads Mal...»
«Nüt isch! I ha nid derwyl z’erläse, was aständig und was unaständig sygi. Me mueß ds Töri zuetue, gäb der Fuchs d’Nasen im Stall het.»
Und mit däm het si guet grächnet, d’Muetter. Ds junge Volk het gwüßt, woran es isch mit nere, und si sälber het Rueh gha.
Jitz cha me sech dänke, wi du ds Röseli i Thäber cho isch, wo der sälb Abe vo der Rolleverteilung der Gerhard Schnüerli syni Schynwärfer uf das arme Meitschi reiset: «U jitz, Röseli, wi wär’s mit dem Rautendelein?»
«Eh, was däichit Dir o, i darf nid. — Öppe no mitsinge, ja, aber Kumedi spile...»
«Ä’ä, nüt isch!» fahrt der ‹Vorryber› derzwüsche. «D’Muetter erloubt’s nid. Da git’s nüt z’brichte.»
Der Lehrer tuet, wi wenn er das nid ghört hätti. Er dänkt: «So? D’Muetter Chröuchi? Das wär de di erschti Frou i der Gmeind, wo probierti, ’s mit mer ufz’näh.» Und er ahnet nid, was er zur Antwort überchäm vom Joggisboden abe, wenn 33 d’Muetter syni Gedanke würd errate: «Jowäger, das verhan dr, du Pültlidrücker!»
Wo ds Röseli no einisch seit: «Nei nei, i weiß, daß si’s nid ha wott», antwortet er: «Ja nu, mir löj di Rolle no unbsetzt.»
Dem Gritli bietet niemer e Rollen a, trotzdäm es ds gsalbeter Muulwärch het.
Wo men usenandere geit, weiß der Lehrer ds Röseli no einisch uf d’Syte z’lööke: «Also, loset, Röseli, da git’s de nüt z’brichte! Dir nähmet ds Rautendelein und fertig! Di ganzi Uffüehrig freut mi nüt meh, wenn is das nid gratet.»
«I darf nid, i darf gwüß nid», bhertet ds Röseli.
«Papperlapp, darf nid! I wirde das scho a d’Hand näh. Dänket doch, wi der Köbi Ouge miech, wenn Dir de bi der Uffüehrig würdet obenuus schwinge! Dä hätti ne Stolz!»
Wohl seit ds Röseli: «Das chönnt mir glych sy. Köbi chäm nid emal i ds Dorf abe wäge so öppisem»; aber das isch ja nid, was der Lehrer begährt z’wüsse. Är het nume welle gseh, öb ds Röseli rot wird, wenn me vom Köbi redt. Und jitz weiß er’s und dänkt: wart nume, di erwütschen i! Und er chunnt sech grad no einisch so gschickt vor, wil er di ganzi Yfädnete vo där Komedi grad uf d’Zyt greiset het, wo di junge Lutermätteler alli z’Bärn unden im Militärdienscht sy.
Ds Röseli wott gah, es weiß ja, daß ihm ds Gritli vor em «Bären» usse wartet. Aber der Herr 34 Dirigänt, wo jitz o ds Röselis Schicksal wott afa dirigiere, fasset’s a der Hand und seit: «Also, wäge der Muetter Chröuchi nume ke Chummer! Die übernimen i. Und überhoupt! Wenn men im Handumdräjen uf eigeti Füeß chunnt, wi Dir, Röseli! Dir würdet öppe der Joggisbode-Muetter o nid ewig wellen am Chittel hange. Da heit Dr d’Rolle. Studieret se-n-afange chly.»
«I wott nid. Wenn mer d’Muetter drüber chäm, si wär imstand u gheiti mer das Büechli i ds Füür.»
«Also guet, wenn’s nume das isch, morn chumen i ufe, i Joggisbode. Mir wei doch luege, ob mer di Frou nid na üser Gyge zum Tanze bringe. Guet Nacht, Röseli!»
Ds Röseli seit nid emal guet Nacht. Us Angscht vor em Gritli schiebt’s usen und wi gschosse d’Stägen ab. Das wär ganz rächt. Aber es weiß äbe no nid, wi nes bravs Meitschi vor em Mannevolk tue söll. Was het’s jitz z’gueter Letscht dem Schuelmeischter no ne Blick bruuche z’gä, wo-n-ihm gseit het: Du bisch halt doch e liebe, daß d’ däwäg ammer hangisch.
Ds Dorf uuf sy no anderi derby. Me schwätzt und lachet und zäpflet enand. Us em Schwarm use hüeschtlet eis: «Mhm km km, Röseli? ‹Di ganzi Uffüehrig freut mi nüt meh›, het er gseit, ‹wenn ds Röseli nid mitmacht›, heit dr’s ghört?»
«Es isch nid wahr», wehrt ds Röseli.
35 «Wohl, wohl, grad eso het er gseit. I ha’s emel o ghört.»
Und wo di letschten abschwänken und di beide vom Joggisboden allei blybe, brümelet ds Röseli: «Dummi Toggle!»
«Du bisch sälber d’schuld», seit ds Gritli, und du schwyge si beidi, ds Röseli, wil es nid weiß, wie sech userede, und ds Gritli, wil es geng uf der Zunge het: Wart nume, wenn Köbi de das ghört! Aber es gönnt dem Röseli der Köbi so wenig wi der Schuelmeischter. Und doch ma’s uf d’Längi der Gwunder nümme gmeischtere. «Was hesch o no so lang mit ihm gha dinne?»
«He nüt. Was chan i derfür, daß er mi nid het la gah u mer geng aghalte het, i söll doch hälfe?»
«Ja ja. Es versprängt di halt doch schier, ihm z’Wille z’sy. Aber wart nume, du wirsch de no öppis erläbe mit der Muetter!»
«Was sött i da z’schüüche ha? I han ihm ja nüt versproche. I will de scho rede, we’s sy mueß. — Wenn du mi nid geisch ga verbrüele by re, so wüßt i emel nid, was si mer wetti z’leid tue.»
«I säge re doch nüt. Bhüet mi. Du muesch nid meine! Afe han i settigs nid im Bruuch. U mir isch doch dräckglych, was du mit dem Schueli ateiggisch, mit däm Brüllenaff. Mynetwäge chönntisch ne morn ha. I gäb dr no der Sunntighuet derzue.»
36 «Chumm hie, Bäri! — Chumm hie! — Wottsch ächt hingere, he?» het es ds morndrisch im Joggisbode gheiße, wo, d’Nasen i der Luft, der Gerhard Schnüerli derhärcho isch. Es het öppis bruucht, bis er sech still gha het, der Bäri, und wo-n-er ändlech doch het müeßen abgä mit Bälle, isch er no lang rumpelsurrig umenandere zottlet und het grurret, was o settigi Lüt hie obe z sueche heige.
D’Muetter het juscht de Hüehner gstreut gha und steit mit der lääre Chachlen i der Hand uf der Bschüsi usse, wo der Lehrer uf se zue chunnt, der Huet lüpft und fragt: «Frou Chröuchi?»
«Ja», seit si, «der Vatter isch mit dene Bueben im Brünneli-Acher obe. Gritli, gang zeig dem Herr eh...»
«Es manglet’s nid, Frou Chröuchi, Dank heiget, grad juscht mit Euch hätt i z’rede.»
«So? Es wird öppe nüt Urichtigs sy, oder? — Eh nu, so syd so guet. Em, i weiß grad nid, wi-n-ig Ech der Name söll gä.»
«Schnüerli.»
«Richtig, ja», seit si, wüscht d’Hand am Fürtech ab und git ihm se. «Si hei mer’s ja scho mängisch gseit, di Meitscheni, weder äbe... Eh, hockit doch da chly zueche. Oder sötti mer ächt i d’Stube?»
«E nei, nume das nid! Es git keini Gheimnis.»
Jitz nimmt der Herr Schnüerli sy Brüllen ab, für zwee Tritten uuf, über di unäbeni Bschüsi zum 37 Bänkli, wo zwüsche de Schyterbygen inne vornen am Huus i der guldige Herbschtsunne taguus, tagy uf öpper wartet, wo Zyt het.
D’Muetter blybt stah, währed der Lehrer sech uf em Bänkli niderlat. Und jitz, wo-n-er nümme z’förchte het, daß er wäge syne Wytsichtgleser über ne Tritt stolpert, setzt er d’Brülle wider uuf, luegt über e Joggisbode wäg und seit: «Schön da obe. D’Mönchskuppe, es Stück Jungfrau, d’Blüemlisalp. — Ja, i will grad mit der Tür i ds Huus falle, für Ech nid länger z’versuumen als sy mueß. Also, Muetter Chröuchi, es handlet sech um üsi Uffüehrig. Di Töchtere wärden Ech wohl dervo brichtet ha?»
«Ä’ä. Nei. Die brichte mir nüt eso, di Chrotte. Si wüsse wohl, was i ne druffe ha.»
«Ja, es isch mer äbe z’Ohre cho, Dir schüüchet settig Sache, und i cha mi da ganz guet i Eue Standpunkt yfüehle. I halte ne sogar für durchuus begründet, wo-n-es sech um disi ländleche Veranstaltunge handlet, wi si leider Gottes hie umenandere bislang üeblech gsi sy. Aber nun möcht i äbe dadrinne Wandel schaffe. Und da derzue bruuchen i d’Juged. Si sälber söll ufruume mit där alte, ungsunde, muffige, zu Unrächt so genannte Volkschunscht. Ds Volksläbe mueß neui Fermänt ufnäh.»
«Gritli, du dolders Räschi, i will dr de d’Gwungernase fuettere!»
38 D’Muetter rüeft das gägen es Fänschter ob der lingge Schyterbyge.
«Me het afe mängischt sy liebi Not mit dene Meitscheni.»
«Nu, churz und guet, Frou Chröuchi, i hoffe, Dir wärdet mir nid zuetroue, daß i Eune Töchteren irged öppis zuemuete well, wo ne zum Schade sy chönnti. Das Röseli isch is äben i däm Fall unentbehrlich. Es isch wi gmacht für di Rolle, und wenn es die nid cha übernäh, so het di ganzi Gschicht nume no der halb Wärt.»
«Ja luegit, Herr... em... Schnüerli», het jitz d’Muetter etgäge. «Das cha ja sy, was Dir da sägit. Weder es isch bis jitz o gangen ohni Kumedi oder emel de ohni Röseli. I seiti no nüt, we das Meitschi mys wär. Weder es isch üs äben avertrouts. Mir hei’s, für’s grad z’säge, der Gottswillen agno, u jitz lyt es mer am Härze, daß nüt Uguets mit ihm gscheji. I chönnti das nid verantworte.»
«Es geit nüt Uguets by-n-is. I garantieren Ech, Frou Chröuchi.»
«Scho rächt. Weder luegit, was de albe da no drum u dra isch u hingerum geit, das wüssit Dir de no nid emal alls. Un i säge’s grad, i ha gar nüt druffe, daß so nes Meitschi vor allne Lüten öppis figureetlet. Gratet’s ne, so verdräjt’s ne der Gring — daß i no so säge — u me cha nache vüra nüt meh mit ne mache. U mache si d’Sach nid guet, so sy si allne Lüte ds Gspött. Es wär schad für das 39 Meitschi. I sägen Euch, das git de einisch no ne Frou.»
«Äbe... äbe, Frou Chröuchi, das glouben i o. Aber juscht drum schadti’s nüt, wenn ander Lüt das Röseli o zu Gsicht überchäme. I will ja nid säge, es versuureti hie obe, gwüß nid. Aber lueget, es hübsches, achehrigs Meitschi, wi das Röseli eis isch, presäntiert sech nie günschtiger als im Rampeliecht. Wi mängs isch doch erscht uf däm Wäg z’grächtem zur Gältung und zu mene Ma cho?»
«Ja, Pfyffebääggeli? Wär nähmti o so ne Kumedi-Gauch zur Frou! Emel i, wenn i e junge Bursch wär, i luegti de uf öppis angers.»
«Da heit Dir villicht ganz rächt. Wenn i Buur wär uf em Joggisbode, i gloube sälber o, i gieng de nid juscht hinder de Coulisses ga ne Frou sueche. Aber i glouben äbe, das Röseli heigi nid juscht ds Holz zu re währschafte Burefrou. Und was mi ageit, Frou Chröuchi, so wär mir so eis, o wenn es einisch in ere Komedi mitgmacht het, de no lang nid ds Leidischte. D’Houptsach isch doch, daß men alles suber usenand het: Komedi, wo’s Komedi sy söll, und de derfür im praktische Läbe kei Komedi. I sägen Euch, es spilt i mängem Burehuus und i mängem Stadthuus eini Komedi — und de no grad strub — wo sech nie derfür gha hätti, an eren Uffüehrig irged es Rölleli z’spile.»
«Sälb wird scho sy, Herr Schnüerli, weder üsers Röseli... Eh Dir wärdet im Dorf nide no 40 Meitscheni gnue finge, wo de no besser der Narr mache chönne. — Oder nid?»
«Nei, i gloube’s nid. Emel i kenne keis, wo mer das Röseli ersetzti. U Dir würdet ihm jitz doch nid welle dervor sy, daß es üs us der Verlägeheit hilft? Der ganz Frouechor würd Ech das zürne.»
«Eh, luegit emel z’erscht no chly! Mängischt chunnt de ganz ungsinnet no vüre, was me lang vergäbe gsuecht het.»
«Guet, i will no einisch nachefrage; aber wenn i nüt finde, so mueß halt doch ds Röseli dra gloube. Und jitz läbet wohl, Muetter Chröuchi!»
«He nu, so nüt für unguet, Herr Schnüerli, u bhüet Ech Gott!»
D’Muetter het dem Schuelmeischter no lang nachegluegt, bis du ds Gritli hinder nere zueche fragt: «Was het er welle?»
«Du wirsch es wohl wüsse», balget si. «Warum hesch mer nüt gseit? Dir heit aber öppis agreiset mit ihm!»
«Also grad nüt, Muetter. Aber är het dem Rösi Plätzen abgchääret. Weisch, i gloube drum, das sygi numen e Kumedi mit där Kumedi. Er het nume süscht nid rächt gwüßt, wie a das Rösi zueche cho.»
«Hör uuf stürme! Gang, mach du dy Sach!»
Ds Gritli het du vo Stund a erwartet, jitz gäb’s de ne großi Erläsete mit dem Röseli, und sech im stille druuf gfreut. Aber d’Muetter het gar nüt derglyche ta. Am Aben erscht, wo sech im ganze 41 Huus niene nüt meh rüehrt, erzellt si dem Vatter Sami, wär da gsi sygi. Und du luege si enand wider eso a, mit gschyden Ouge, und wär bsunders e scharfe Blick het, dä merkti nes Lachen i dene hertgschnittene Gsichter. — Das wär jitz am Änd no...
Vo Komedi het niemer nüt meh gredt. Es isch alles sy Wäg gange. Aber ds Gritli het gwüßt, daß under ds Röselis Houptechüssi es Büechli lyt und daß ds Röseli mängisch dert drinne lehrt. Aber es verratet nüt dervo.
D’Muetter Chröuchi weiß nid, was geit, und si fragt nid. Sit däm sälbe Tag, wo der Gerhard Schnüerli da gsi isch, schlaft si urüejig. Am Tag luegt si heiter dry, bsunders wenn vom Köbi d’Red isch, wo jitz de bald ume chömi. Aber z’nacht — z’nacht! Da nimmt es se wüescht nache. Wi hesch o chönne? Warum bisch nid bi dym guete, gsunde, so mängisch erhertete Grundsatz blibe: Nüt isch! Hättisch doch dem Schuelmeischter das a d’Nase bängglet, statt ihm abz’lose! — Und wenn es jitz de unglücklech wird, das Meitschi, wo du us em Graben ufe greicht hesch, damit es nid i lätzi Händ chömi? — Käthi, Käthi, wo wott das use?
Aber de tröschtet si sech de wider: Er isch ja sider nümme cho. Gfragt het niemer. Si hei allwäg doch es angers gfunge. Me ghört ja gar nüt meh vo där Uffüehrig. — Ja, warum fragsch nid, Käthi? — He, wil... Ja, was wil? — Gäll, wil du nid begährsch z’ghöre, was da geit und im 42 stille hoffisch, der Schuelmeischter... Bst! Schwygit mer dervo! Es geit nüt, es geit ja nüt. Nei, nei, es macht nid mit, gwüß nid.
Und di anderi Wuchen isch du der Köbi ume heicho us em Dienscht. Het er’s ächt e chly us em Sinn verlore, ds Röseli? Me passet nen uuf. Aber es geit nüt. Ds Röseli het hindere. Es geit ihm us em Wäg. Es weiß, was es z’tüe het. Und der Köbi dänkt: Ähä. Cha mer’s dänke, si hei dr allwäg der Marsch gmacht! Aber wartit nume, wartit nume! Köbi weiß o, was er wott.
Aber jitz het niemer derwyl, settigne Sache nachez’studiere. Der Herbscht isch im Land, und was me jitz nid ma erwärche, bringt me nie meh y. D’Härdöpfel warte nid. Wenn troches Wätter isch, mueß me derhinder. Es isch jitz alli di Abede geng so luter gäg em Längebärg übere, me weiß ke Stund, ob’s nid ds morndrisch rägnet. Und i dreine Tagen isch Neumond.
«Muetter», flismet z’mitts zwüschen allem Gspräng inne ds Gritli, «jitz geit aber nöuis!»
«Was?»
«He danide, z’Lutermatte.»
«So gang miera. — Tue jitz über, so chöme mer ab Fläck!»
Was wett gah? Jitz isch Wärchet. Hie geit öppis. Jowäger, hie obe, uf em Joggisbode. Der Vatter und Köbi fahre mit der Härdöpfelmaschine. Das tschäderet, daß’ e Freud isch, und was e Rügge het zum Chrümme, fahrt nache mit Ufläse. D’Muetter — 43 ja, si ma sech schier nid ebha, aber si isch äbe nümme vo geschter. Ds Bücke chunnt nere-n-i ds Chrüz. Si mueß alli Bott verschnuufe. Da het si Zyt z’luege, und di Junge gspüre’s. Das Röseli, es isch e chly rahns und ma den andere nid nache, aber es het sech einewäg derzue. Da isch nüt z’säge.
Im Fryburgbiet äne zieht sech e graui Wand dem Bode nah. — Schaffit! Wärchit!
Da, z’mitts im Namittag, het d’Maschine still. Was isch los? — D’Muetter geit müehsam über en Acher uuf, ga luege. Der Vatter und der Köbi chrümme sech über d’Maschine. — Was isch?
«Verheit.»
«Verheit?»
«Ja, verheit. So het me’s mit där chätzers neumodische Lumpewar. Hingever u vorver isch me bschisse.» Der Vatter rächnet nache, was er afe derfür usgä het.
«So mueß me zum Schmid ahe», etscheidet d’Muetter. «Spann ab, Köbi, nimm der Brügiwage, ghei di Baggermaschine druuf u fahr!»
Köbi lachet so halb. «Glüffen isch nid gschlarpet, he?» seit er. «Bis der Schmid nachen isch, hei mer se de mit dem Charscht dusse.»
«Item», bhertet d’Muetter, «probiere geit über studiere. Fahr! Ungerwyle chöi mer geng charschte.»
Und der Köbi geit mit de Rosse, chunnt mit dem Brügiwage. Me büret di verheiti Maschine druuf, und er fahrt, währed der Hans und der Gödi gange ga d’Chärscht reiche.
44 Der Vatter steit da und luegt dem Köbi nache.
«Lue!» seit d’Muetter zue-n-ihm und zeigt i ds Fryburgbiet übere.
«Mhm», macht der Sami. Er geit zum Gilet, wo dert äne bim Marchstei lyt und macht Füür i d’Pfyffe. Dernah nimmt er o ne Charscht, und me ghört nüt meh als ds Chnätsche vo de Charschtysen und ds Ynechrugle vo de Härdöpfel i d’Chrätte. — Es geit gnue, so na der Maschine. Bis me numen es Wägeli voll het!
Und di Wulkewand walmet uuf.
Der Köbi fahrt ds Dorf ab und begägnet dem Schuelmeischter, und dä stellt der Chifel und blitzet ne-n-übermüetig a dür syni Lokomotivspiegle, wi wenn er Köbin uf e Rügge gleit hätti und säge dörft: «Gäll, Köbi, das hesch nid dänkt?» Und der Köbi dänkt, wart nume, dir lyren i de scho der Zwick um e Gring, u we’s de no nid guetet, nimmt me der Geiselstäcken am dünneren Ändi.
Am Abe brichtet der Köbi: «Es git nüt z’welle. Mer müeße morn ume mit dem Pflueg derhinger. Der Schmid ma nid nache bis di angeri Wuche.»
Und ds morndrisch het’s Müej mit dem Tage. Scho i der Fyschteri no dunkt’s d’Muetter, si ghöri der Dachtrouf. — Richtig, da hei mer’s! Es schüttet, was abe ma. U jitz?
«Wei mer ächt afen e Ferggete drösche?» fragt d’Muetter, wo nid gärn het, wenn ds Uhrwärch e Momänt stillsteit.
45 «I mueß so wi so bal Strou ha», antwortet der Sami.
«Guet», seit d’Muetter Käthi, «so machet Garben ahe, Buebe! Es isch no guet. Di Meitscheni chönne de hütt e chly verschnuufe.» Und bald ruuschet’s vo Garbe. Es stübt im Tenn. Di erschti Legi lyt zwäg, und ei Byge, Bage Boge Boschtpapier schleglet’s, daß es nume so ne Freud isch z’lose. Der Vatter, der Hans u d’Jumpfere dertnache, d’Muetter, der Köbi und der Mälcher hienache. Und so geit’s am Namittag wyter. D’Muetter Käthi dröschet amene Tauner z’trotz, aber derby wärchet si de no mit dem Chopf. So ne Burehushaltig git z’dänken und z’sorge. Da darf me kener Lätsche la gheie, süsch git’s es Ghürsch. Di Meitscheni bruuchen o nid lenger uf der fule Hut z’ligge, süscht überchöme si Mugge. Sobald daß der Räge nahlat, mueß men ume hinder d’Härdöpfel. Si chönnte doch... Ja ja, si weiß ne scho z’tüe, dene Nütnutze. Si stellt der Flegel dännen und geit ga luege.
Ds Gritli und ds Liseli sy brav hinder ihrer Näj-Arbeit im Stübli.
«Wo isch ds Rösi?»
Di beide Meitscheni luegen enand a und hei es Lachen im Gsicht.
«Seh! Redit!»
«Es isch im Spycher äne», seit ds Liseli vürwitzig.
«Im Spycher?»
46 Da schynt’s i Muetter Käthis Gsicht wi in ere heiße Heumonetnacht am Stockhorn äne, daß me fei meint, me ghöri’s donnere.
«Wär het ihm der Schlüssel gä?»
«Es het ne gno.»
Jitz mueß me d’Muetter Chröuchi gseh, wi si derhär chunnt, dem Spycher zuestüüret, di dicken Arme vo sech, für ga zwägz’stelle, was nid a sym Platz isch, d’Ougen uf e Spycher gspitzt. So öppis het Müej, hübbeli z’trappe, so z’mitts us em Wärchet usen und ds Härz under Hochdruckspannung. Aber si nimmt sech zsäme, düüßelet, so guet es geit, dür ds Gras und lost a der Spycherwand. — Überobe wird gredt. — Es isch doch niemer Frömds zueche cho? Der Bäri het der ganz Halbtag nid Lut gä, und d’Buebe sy ja alli däne. Es singerlet:
«Weiß nicht, woher ich kommen bin;
weiß nicht, wohin ich geh,
ob ich ein Waldvöglein bin
oder eine Fee.»
D’Muetter het ihri Schueh i der Hand und setzt hübbeli Fueß für Fueß d’Stägen uuf und lost wider:
«Aber manchmal fühl ich ein Brennen:
möchte so gerne Vater und Mutter kennen.
Kann es nicht sein,
füg ich mich drein.
Bin doch ein schönes goldhaariges Waldfräulein.»
47 So. — Jitz isch’ guet. Ei Hand am Löubligländer, schlüüft d’Frou Chröuchi wider i d’Schueh, und du yne.
* * *
Ja, me mueß de scho säge: es isch für beidi wohl vil gsi uf ds Mal. Und me begryft, daß es ne d’Sprach verschlage het.
Steit nid ds Röseli da i mene himmelblausydige Röckli, wo-n-ihm blößeli d’Chnöi het möge decke. Bluttfueß. Obenyne blutts. D’Haar läng usgla und volle Blüemeli und Grüens.
D’Muetter steit da und weiß nid, wo’s mit nere-n-use wott. Si het’s nie im Bruuch gha, z’schwöre; aber jitz het si sech gwüß grad müeße Gwalt atue. Und über däm, äbe, vergißt si ds Rede.
Und ds Röseli? — Es het sech a mene Gwächschrume. Meh chan i nid säge.
En Ewigkeit im Zündholzdruckli.
Und du nimmt d’Muetter ds Röseli am Arm, wi mit nere schmidysige Zange. Es nähm gärn syni Arbeitschleider zur Hand. — Nüt isch! — Abe mueß es mit der Büüri. Dir will i der Rank gä, dänkt die, eis für allimal. I ds Tenn übere mueß es mer. Si sölle’s gseh!
«Der Tuusig-Gottswille, Muetter, was weit Dr mit mer? — Muetter, Muetter — nei! — Muetter! I wott ja gwüß nümme, we Dr’s nid gärn heit!»
Si sy scho unden a der Stäge, e Schritt no, 48 und me gseht se vom Huus här. Me ghört se drösche.
«Muetter!»
Uf de Chnöien isch es.
«Muetter!» — Das het se möge. Me rüeft nid vergäbe Muetter. — Nei, er darf’s nid so gseh. Si gschouet’s no einisch, und dür e Chopf schießt nere der Gedanke: Du und e Burefrou! Si chunnt sech undereinisch vor wi ne Chatz, wo nes schöns Vögeli dervo treit, und lat’s la gah. Mit den Ouge wyst si-n-ihm der Wäg ds Stägli uuf, und es wartet nid, bis si befihlt: «Uehe!» Es fäcklet i Spycher und zieht d’Türe hinder sech i ds Schloß. So gleitig isch es no nie vom Sunntig i Wärchtig cho. Was macht si underdesse, d’Muetter? — Chunnt si’s öppe no cho tschuppe? — Nei, si steit dunde, vor em Spycher und luußet, ob bim Huus äne niemer d’Gwundernase vüre strecki. Nei, si drösche byge bage boge, was gisch, was hesch. Daß vori ihri zwöi Meitscheni under der Chuchitüre gstande sy und gluegt hei, het si i der Töubi nid gseh.
Jitz chunnt es abe, d’Züpfen i der Ornig um e Chopf glyret und i Strümpf und Schuehne.
«Wo hesch di Kumedi-Ruschtig?»
«Dobe.»
«Gang reich’s! I wott das nid im Spycher ha.»
Es schlycht ufen und chunnt mit mene zsämegfunggete Bündteli wider abe. Und jitz nimmt’s d’Muetter no einisch bim Arm, fescht, aber nid so 49 ruuch wi vori: «Ghörsch se drösche? — U gsehsch, daß me niene weiß, wo wehre vor Arbeit. U geisch ame helige Wärchtig da uehe ga d’Kunigunde mache... wart nume, dir will i!»
Wi ne verchlopfete Hund louft’s näbe der Frou Chröuchi här, dem Huus zue. Dert git d’Muetter der Komedi-Bündtel dem Liseli: «Gang, trag das zum Schuelmeischter abe!»
«Was söll i säge, wenn er fragt?»
«Nüt. D’Frou Chröuchi schickt’s. Er wird de scho wüsse, was’s gschlage het.»
E große Parisol isch der Bärg ab und drunder ds Liseli mit mene zsämeglyrete Dichtertroum.
Und du fahrt si furt: «U jitz a d’Röndle, dir beide! Enangerenah! Da wird nid pflännet.»
Si gange. Ds Gritli seit nüt, es luegt nume geng so schreeg uf sys arme Gspänli, wo vor-sech-schämen am liebschte hinder ds Huus gieng ga stärbe. Aber da hilft nüt. Es versteckt sys Gsicht, so guet es cha ob allem Dräje. Aber es dräjt der Würbel, so sträng es ma. I sym Chopf geit’s geng no um:
«Möchte so gerne Vater und Mutter kennen.
Kann es nicht sein,
füg ich mich drein.
Bin doch ein schönes goldhaariges Waldfräulein»
derwyle daß d’Röndle stübt und haschplet: gib abe, gib abe, gib abe.
Zwüschen yne luegt der Köbi albeneinisch im verschleikte dür d’Stoubwulken übere. Es geit 50 wi öppe geng. Undenache fallt di schwäri Frucht i d’Wanne, hindenuse stübt der Spreuer dervo. Mit jedem Umdräje vom Würbel chunnt änet der Röndlen e blunde Haarschopf vüre, ufe, abe, ufe, abe. Das isch alles. Wär gsäch d’Träne, wo am Boden i graue Stoubmänteli dervo röllele? Emel jedefalls nid eine, wo mueß luege, daß er mit sym Flegel im Takt blybt.
Der Luft het du bald wider gchehrt, und d’Sunne het der Bode mache z’dampfe, so daß me vo neuem hinder d’Härdöpfel chönne het. Das wär alles rächt und guet gsi; aber für ds Röseli Buumme sy bösi Tage cho. Ja, jitz isch es wider gsi, wi i den erschte Wuche, wo-n-es albe dänkt het: hie blyben i nid lang. Es isch ja wahr, ihm sälber wär nie der Sinn dra cho, welle ga Komedi z’spile. Aber i dene paar Tage, wo-n-es — mit meh oder minder bösem Gwüsse — mitgmacht het, isch ihm e neui Wält ufgange. Es het afa begryffe, daß es no öppis anders git als müehsälig ds Brot usemachen und sech z’todwärche. Wort hätti’s nie keini gfunde derfür, aber gspürt het’s es: d’Poesie het e Momänt i das Läben yne güggelet — e warme guldige Sunneblick —, isch wider im chalte Näbel verschwunden und het’s no ärmer zrückgla, als es vorhär gsi isch. Nid numen isch ds Hunghäfeli verschlage gsi, d’Wäschpi sy jitze grad schwarmswys druff umegraagget.
D’Muetter het’s sit däm Dröschtag gförchtet und derzue gmerkt, daß si keis Oug meh von ihm 51 lat. Z’erscht het es no gmeint gha, es heig sünsch niemer druuf g’achtet gha; aber jitz gspürt es doch alli Ougen uf sech. Es merkt an allergattig Chlynigkeite, daß vo de Tube vornen uf em Gibelschilt bis hindenuse zu de Hüehner im Mischtgrebli alles, was Ate zieht, weiß, was gangen isch. Und wenn scho uf em Joggisbode nid vil verschwätzt wird, vom Dorf ufen isch es cho z’graagge, de Wägschale nah. Und no einisch miech es nid so vil, wüßti nid ds junge Volk vom Joggisbode, daß d’Muetter Chröuchi öppis gseht cho, wo nere nid i Chram passet, daß si eigetlech froh gsi isch über d’Plän vom Schuelmeischter, daß du aber ungsinnet d’Burefrou in ere-n-erwachet isch und ganz unüberleit das Gspinscht verrupft het, und daß me jitz Köbin und Röseli no drümal besser hüetet als vorane. Das alles weiß me. Der Spott luußet hinder der Chlackwand, im Tenn dür d’Fuetterlöcher, ja, er spieglet sech i de Täller und Café-Chacheli, wenn me schwygsam dry abe luegt und zwüschenyne sytligen uf di zwöi schilet, wo sech vor de Lüte keis Wort gäbe.
Der Vatter Sami het nid vil gseit; aber d’Muetter list all Tag us synen Ouge, was er für sich bhaltet: Warum so ga dryfahre? — Hättisch se doch la theatere, so wäre mer druus u dänne! Ganz ohni daß er gfragt hätti, fat d’Muetter alli Bott wider a: «Es reut mi nüt, grad gar nüt. Es ischt eke Läbtig meh gsi vorane, geng nume müeße z’däiche: hesch es ächt jitz i ds Verderbe gä? Jitz 52 isch d’Stube gwüschti. U wäge Köbin... da wett i de gseh, öb Käthi nid ma Meischter gwärde!»
Für Meischter z’wärden über d’Verliebti vo ihrem Eltischte, het pärsee du d’Muetter Chröuchi ds Rüehme für sich müeße bhalte, und ds Röseli bi jeder Glägeheit vernütiget. Nid ihm i ds Gsicht yne, aber di anderen alli hei scho derfür gsorget, daß ihm di Schatzig z’Ohre cho isch.
«Ja, ja, im Ustage gangen i de, u wenn i mueß ga taune, ’s isch mer grad glych», het’s dene Meitscheni gseit, «aber daß d’Muetter jitz o so gar nüt meh uf mer het, wo-n-i mi doch gwüß stelle, so guet i ma! — Lieber gahn i dem Vatter nache, weder däwäg der Gottslohn hie sy u mi la verstüpfe.»
So het’s im Röseli usgseh, wo-n-es am letschte schöne Herbschtsunntig uf em Joggisbode heißt: «Wo isch Röseli?» — Niemer weiß Bscheid. Und wo me wyter suecht und fragt, chunnt me drüber, daß o der Köbi nienen umewäg isch. Da schattet’s über em Joggisbode, gäb wi blau der Himmel uf ds Bärnerland abe luegt. D’Chinder guslet’s z’lache, aber si näme sech wohl in acht. Vatter und Muetter luegen enand mit ründeren Ougen a als im Ordinäri. Beidi frage mit ihrne Blicke, und keis vo beidne weiß Bscheid. D’Muetter förchtet, der Sami chönnti säge: «Lue jitz! I ha dr ja gseit, du hättisch’s sölle la theatere! Jitz hesch es.» Und drum schwygt si und gseht undereinisch hunderttuused Sache, wo sötte gmacht sy und wo me doch 53 sünsch ds ganz Jahr uus nie a mene Sunntigmorge macht.
Se ga sueche? — Aber wo?
Ja, wenn si’s gwüßt hätte! Nid emal ab em Guet hätte si bruucht. Im Wald obe, näbem Brünneli-Acher, isch e Blütti, e großi Brambeerere. Vor em blaue Schatte vo de Tanne z’ringsetum zündte no di alleriletschte rote Wyderöseli. D’Sunne glänzt im Tou uf de Spinnhubbelen und uf de Brambeeribletter. Grad warm isch es. Uf eir Syte, wo ds Bort mit jungem Ufwuchs nidsig geit, gäge ds Bechli abe, gseht me voruse, über ds schöne wyte Bärnland, über gääli und roti Böum, über Matte, wo, wi wyßi Tupfe, ds Veh weidet, i di blaui Wyti. Dert, i der Lücke stande si, Hand i Hand, wi zwöi verloffeni Chinder, luege sech bald i d’Ouge, bald i d’Wyti. D’Wort rünne ne nid vil gleitiger ab de Lippen als dert a der Tanne di lutere Harztröpf us der Wunde. Ds Röseli fahrt sech albeneinisch mit dem Fürtechzopfen über d’Ouge.
«La mi gah», seit es, «es git ja doch nüt druus!»
Und är ghört ganz dütlech druus use, daß es ds Gägeteil meint und daß es ne nume wott ghöre widerrede. — Chönne wär guet. — Er luegt über d’Blütti zrück und lost, ob men emel sicher kei Tritt ghöri. Und du bringt er’s ändlech zsämen und drückt ihm d’Hand feschter derzue: «Muesch nid meine, i zwänge’s scho. Aber i ha’s nid liechter weder du. Du bruuchsch am Änd nume z’warten u 54 di chly z’lyde. Ig — i ha no nie den Alten öppis z’leid gwärchet. Du muescht halt o däiche: wenn e Buur so nes Heimet uf d’Höchi gschaffet het wi der Vatter, so isch ihm nid glych, was d’Ching druus mache. U was e Frou uf eme Burewäse verma, das gsehscht ja a der Muetter!»
«Äbe drum», briegget ds Röseli, «drum la mi doch gah, i weiß ja wohl, daß i nüt nutzes bi. Häb mi doch nid für e Narre!»
Und wider gspürt er, was es von ihm erwartet. Aber dasmal chunnt’s ne no herter a. Er chan ihm doch nid säge, es sygi ne gmachti Büüri! Lang bsinnt er sech. Nume sy Hand seit: «I la notti nid von dr.»
Erscht bi langem chunnt du: «I ha di nid für e Narre. Du weisch es wohl. U wägem nüt oder öppis nutz sy... chascht öppe däiche, daß i nid di erschtbeschti nime. Es isch ja glych, was anger Lüt derzue säge. I mueß de mit dr fahre...»
«Du muesch nid, Köbi!»
«Aber i wott!»
Wolle, jitz luegt’s uuf zue-n-ihm. «Isch dr ärscht?» — «Ja, u das isch. Du chasch mer’s gloube. Grad nume chly Geduld muesch ha!»
«I lyde mi ja gwüß», seit es, «wenn i de o weiß, daß d’mi nid lasch gheie.»
«Das tuen i nid, Röseli!»
Und jitz nimmt er’s an sech, daß es weiß, öb die Arme ’s chönnte la gheie, wenn öppen en andere Luft sötti blase. Du gange si hei, är obe düre, 55 übere Brünneli-Acher, und äs alli Gredi bis a ds Waldbort, und dert wartet’s, bis es gseht, daß si mit dem Köbi aghänkt hei.
«Wo bisch gsi? Mir hei di gsuecht», seit der Vatter. Und währeddäm er seit: «He, im Holz, chly ga luege, was öppe nache wär zum Schla», springt ds Röseli unde düren und vo hinden i ds Huus. — Nid lang nachhär chunnt es mit dem Psalmebuech d’Stägen ab.
«Wo fahrscht o ume?» heißt’s under der Chuchitüre. «Da cha me si aber ga chyschterig brüele na dr!»
«He, z’Predig wott i. Oder isch’s ech öppe nid rächt?»
Si sy du sälbander gangen und under d’Portloube ga sitze, und wil näbe der Orgele keini Aschtlöcher im Bode gsi sy, het der Gerhard Schnüerli nüt von ne chönne gseh.
Vo däm Sunntig ewäg isch d’Muetter Chröuchi no mißtrauischer gsi. Es het ds Röseli afange mängisch dunkt, jitz — jitz mög’s es de nümmen usgstah. No nie i sym Läben isch es sech eso verachtet vorcho. Nei, het es sech geng gseit, wenn’s no ne Müglechkeit gäb, daß öppis druus würd, so ließi’s d’Muetter eifach nid zue, daß alli mi däwäg usgränne. Aber es isch grad gsi, wi wenn es da derdür müeßti, für der Blick uf Köbis Ouge no z’lehre, damit si beidi de einisch enanderen o so verstande wi Sami und Käthi. Und es isch wahr, der einzig Troscht, wo’s jitzen uf em Joggisbode 56 no gfunde het, isch i ds Köbis Ouge gläge. Aber isch er ächt Ma’s gnue, für über di Alte Meischter z’wärde?
Ei Tag het ds Röseli am Brunne ds Milchgschirr gwäsche. Da rüeft’s dem Godi, wo grad vorby geit: «Seh, Godi, reich mer i der Chuchi en andere Ribel, i ha dräckig Schueh anne.»
«Gang sälber, Theaterhäx!» antwortet der Bueb.
D’Muetter isch under der Chuchitür gstanden und het’s ghört. Si reicht e subere Ribel und rüeft der Godi zueche. «Da, sä!» seit si, «bring dä dem Röseli! Und das isch für ds bös Muul, wo d’ ihm aghäicht hesch.» Dermit het der Godi e Chlapf, daß er Ribel, Sunne, Mond und Stärne, alls i eir füürige Schyben inne gseht.
Dem Bueb het dä Chlapf erscht mit der Zyt guet ta, dem Röseli hingäge grad uf der Stell. Di längschti Asprach vo der Muetter hätt ihm nid zügiger chönne bewyse, daß trotz allem d’Frou Chröuchi nüt uf ihns het la cho. Vo Stund a het’s wider a d’Müglechkeit afa gloube, daß sogar uf em Joggisboden e Buresuhn dem Härz ds Wort gönni, wenn scho der Verstand e chly suur luegti derzue.
Ja, und wider, wi scho einisch, het i där brave Frou ds Gwüsse ganz ungsinnet ihri starki, herti Hand bruucht, für öppis i ds G’reis z’bringe. Uf ds Godis gsunde Backe het der Chlapf scho lang versurret gha, wo me ne-n-im ganze Joggisbode-Heimet 57 no gspürt het. Wi wenn d’Muetter dermit dem Röseli so uf nen Art en Anerchennungsbrief usgstellt hätti, het er gwürkt. Nie meh het eis probiert, ds Röseli ufz’zieh.
Es isch scho sträng i Früehlig yne gange, wo einisch ds Gritli und ds Liseli öppis der Muetter nid hei chönne z’Dank machen und du hurti dem Buumme Rösi hei welle d’Schuld gä. D’Frou Chröuchi isch ulydig gsi, und da etwütscht’s nere halt: «Schwygit! Dir beedisame gät nid d’Füetteri für nes Buumme Rösi!» Es het se scho lang gnue gworgget, daß ds Röseli besser als ihri eigete Meitscheni nere het gwüßt ab den Ougen abz’läse.
Daß der Eltischt derby gstanden isch, het si gar nid g’achtet gha. Und drum isch si du am Abe no descht meh überno gsi, wo der Köbi nere ganz gäge sy Gwanheit dür e Chrutgarte nachetrappet. — Was wott er ächt? —
D’Muetter lüpft es Paar Chrisescht, wo si zum Schutz gäge d’Chelti het uf nes Bandeli gleit gha, für z’luege, wi’s da drunder usgseji.
«Eh, was isch jitz o das?» seit si. Der Vatter chunnt vo der Bschüsi här. «Was git’s?»
«Luegit dir nume das», fahrt si furt, «alls volle Stiefmüetterli. Das han i jitz no nid erläbt. Eh, wi chunnt jitz o das?»
Da weiß frylech niemer Bscheid. — Nume si sälber erratet, wohär das chunnt. Aber si bhaltet’s für sich. Gäll, Käthi-Müetti, gäll, hesch se-n-öppe denn gsäjt, wo du vo der Louben abe dem Suhn 58 zuegluegt hesch? Weisch no, z’sälbisch, wo-n-ihm ds Röseli der Öpfel zum Drybyße botte het, weisch no?
Da chunnt der Köbi zuechen und lachet. «Es isch scho mängs errunne, es het’s niemer gsäjt», seit er.
D’Muetter luegt ne-n-a, und es dunkt se, der Gspaßvogel sitz ihm hinder den Ouge.
«Gsäjt u nid gsäjt», antwortet si, «wi me’s nimmt.»
«Es het öppis», meint der Köbi. «Du hesch o nid wellen u doch gsäjt, wo du Röselin hesch us em Graben uehe greicht.»
«Was wottsch mit däm?»
«Ja lue, Muetter, wo me Liebi säjt, errünnt de halt o Liebi!»
«Oha, so han i’s nid gmeint, Bueb!»
«Äbe nid, aber jitz isch’s halt einewäg cho, wi’s het sölle, Muetter, u wenn du doch der Meinig bisch, zwöi Chröucheli gäbte nid d’Füetteri zu me Buummeli, so chönnti me ja derzue tue. Röseli un i wäre scho lang eis.»
«So?»
Und wider, wi allimal, wenn’s uf em Joggisboden um öppis Wichtigs geit, rede di Alte bloß mit den Ouge. «Was meinsch?» sägen afange di vier Stärne zunenand.
Dem Köbi geit’s dasmal z’lang. Er dänkt, zum Neisäge hätte si jitz längschtes Zyt gnue gha, bückt sech, chöhlet es schöns Meieli zsämen und geit dermit 59 dür ds Sträßli uus, wo di Meitscheni zum erschtemal dä Ustage wider Arm in Arm spazieren und singe.
«Sä», seit er zum Röseli, «es wär richtig.»
«Es wird öppe nid sy?» fragt sys Brütli.
«Wohl», seit er, «es ischt errunne!»
Der Möisi-Schlag
Der Möisi-Schlag isch es Huus — oder besser gseit: es Hüsi a mene stotzige Bärgbort ob Kanderstäg, uf der Bärgsyten undermuuret, vornen use, gäge d’Ussicht, ganz hölzig. Der Schindelmantel isch bruun, z’plätzewys schier schwarz. Aber es gseht elter uus, als es isch. Das merkt me grad, wenn men yne geit. Da isch alles no so suber und schmöckt vo Bärgholz, wi wenn’s erscht färn bouet worde wäri. Näbe der Hustüre steit e große Hagrosebusch, vo dene Hagrose, wi me se numen i de Bärgen obe findt. Wenn dä blüeit, so wird me ganz verliebt i das Hüsi. Male möcht me’s oder lieber no ’s choufen und sech drinne ga ynischte, für nie, nie meh wider use z’müeßen under d’Lüt. Ganget, lueget, öb i nid rächt ha! — Wo-n-es sygi? — Im Wald, uf nere chlyne Blütti. Aber, dir chönntet allwäg lang sueche, wenn dr nam Möisi-Schlag frage würdet. Dä Name kennt nume, wär ganz i däm Hüsi daheim isch. I der Schrybstube vom Notar Mäderli z’Mitholz unde, wo’s i Verwaltung het, heißt es Chalet Larix, und i der Umgäged kenne’s d’Lüt numen under em Name «ds Müllers». Jitz ganget und suechet’s! Was wette mer, dir findet’s no einisch nid! Es ghört nämlech dem Herr Lopi Häbsguet. Dür dä isch es 61 zu sym luschtige letschte Name cho, und das isch eso gange:
Dä Lopi — vo Rächtswäge Leopold — isch ds einzig Chind gsi vom Herr Michael Häbsguet und syr härzesguete Frou Therese, geboreni Müller. Si het ihm das Ferie-Hüsi ybracht und du derzue äbe no dä Lopi, und wo ds Glück so groß gsi isch, daß es ein dunkt het, es chönnt i hundert Jahre nid um ne Zoll wyter wachse, het di bravi jungi Muetter ihri Ouge zueta und vo där ganze schöne Wält nüt meh begährt z’wüsse.
Der Herr Michael isch dagsässe mit sym füfjährige Buebli uf de Chnöien und het a Gott und Ewigkeit nüt begriffe. Vo allne Syte het men ihm gseit, er sötti umen e Frou und der Bueb e Muetter ha. «Ja, ne Muetter!» het er zu sich sälber gseit, «und e Frou! Dir verstandet öppis dervo! I ma kei anderi meh um mi ume ha, und wär chönnti däm Bueb Muetter sy! Die möcht i o gseh.» Und wenn er a sys Ferie-Hüsi dänkt het, so het er erscht rächt niemerem meh ds Glück gönnt, dert inne z’wohne. «Nie nie meh gangen i mit nere Frou dert yne.» Er isch nid emal meh allei gsi hi z’bringe. Het der Notar Mäderli gschribe, er müeßi absolut einisch cho luege wäge Reparature, so het er ihm g’antwortet: «Machet nume! Machet, was sy mueß, und schicket mer d’Rächnung.» Das Hüsi het einisch sys alte bruunsametige, wohlschmöckige, rosebekränzte stille Glück dem Bueb söllen übergä, damit er ds Härz vo syr Muetter 62 no einisch gspüri schla. Zwüschenyne het kei anderi Uhr i dene Stübleni söllen ufzoge wärde.
Wi mängisch hätti’s doch der Papa Häbsguet gluschtet, syni Gschäftssorgen abz’chlemmen und i sys Lärche-Hüsi z’zügle! Und syni Fründ und Verwandte, wo gseh hei, wi ne d’Längizyti na der Frou z’mitts i der Arbeit het mache z’alte, hei an ihm tribe: «Gang doch! Und wenn’s o numen über e Sunntig wär.» Z’erscht het er ne g’antwortet, er heigi nid derwyl, es paß ihm nid, er troui dem Wätter nid, und was ihm sünsch öppe no z’Sinn cho isch. Speter het er nume no m’m gseit und zletscht gar nüt meh und der Chopf gschüttlet. D’Lüt hei gmerkt, daß er kei Rat begährt, und hindenume gseit: «’s isch nid z’begryffe. Wenn i so nes Hüsi hätti, i wär meh dert oben als daheimen i der Stadt.»
Der Notar Mäderli het dem Herr Häbsguet drü-, viermal gschribe, es wär Nachfrag na Ferie-Hüsi. Me chönnti das Chalet Larix vermieten und e guete Batze druus löse. Jedesmal isch d’Antwort cho, er begähri keini frömde Lüt dert inne z’ha, das Hüsi sölli zu syr eigete Verfüegung blybe, daß är jeden Ougeblick dry chönnti, wenn’s ne-n-achäm. Aber es isch ne nie acho, und d’Felläde sy jahruus, jahry bschlosse blibe. Ds Gfrag und ds Chopfschüttle vo de Lüte, wo afange gseit hei: «Er isch halt doch e wunderleche Chuz», het der Herr Michael afa längwyle; aber er het dänkt: «Wartet nume, wenn de der Bueb nachen isch und di schöni 63 Zyt, wo mer zsäme dert obe hüsele, begryffet dr de villicht, warum ig ihm’s so lang dänne ta ha. Im übrigen isch es my Sach und geit niemer nüt a.»
Der wahr Grund, warum er nie i sys Larix ufe gangen isch, het nid mängen errate. Es isch nüt anders gsi als d’Angscht vor em Ufläbe vo de schöne Tage mit der Frou. Der Bueb isch wäge däm nid z’churz cho. Der Papa het gfunde, z’erscht söll er e chly ds Vatterland lehre kenne. So ne junge Möntsch müeß wandere. Erscht speter gang eim de der Sinn uuf für ds Läben i menen abglägene Hüsi. Und der Lopi het dörfe fahre, wandere, bis er d’Schwyz gkennt het vom Gänfersee zum Bodesee und vo Basel bis i Mendrisiotto abe, und mängisch hei di junge Lüt der Gränzstrich überluegt und sy i di wyti Wält use, bis der Gäldseckel gschlampete gsi isch und alles Lätzmache nüt meh vüre zouberet het.
Es isch nid gar lang gange, so het der Lopi, wi mänge vo syne Kamerade, gfunde, Loufe mach müed und gangi nid gschwind gnue, und d’Ysebahne fahre nid geng, wenn me grad möcht und wohi me well. Er het es Velocipede ghöische, und der Papa het ihm’s gä. Warum o nid! Der Herr Häbsguet isch sälber nie gfahre. Er het gfunde, wandere sygi nätter, wenn me nid geng vor sech ane müeßi luege, damit me nid in es Loch oder über ne Hund fahri. Aber d’Juged heigi ganz es natürlechs Bedürfnis, wenn si chly gleitiger ab Fläck well cho, und derzue chömi ds Reise däwäg 64 wohlfeiler. Nume söll er de mit Vernunft fahren und nid eso obenyne-gchrümmt dür ds Land uus hüschtere, daß me zletscht nümme meh wüssi, chunnt en usgstoßenen Aff derhär oder was sünsch. Der Lopi het schuderhaft Freud gha a syr Maschine. Und di Freud het der Papa agsteckt. Nume het dä du bald gfunde, grad eso vil bruuchti sy Suhn o nid underwägs z’sy, er wüssi afange bald nume no vo der Photographie, wi-n-er usgseji.
Und wider isch es nid lang gange, so het das Radzäberle dem Lopi nümme vil gseit. Es isch ihm z’müehsam gange, und es het ne dunkt, me chömm nümmen ab Fläck. A mene schöne Morgen isch er dem Papa uf e Lyb grückt, er müeß es Motorvelo ha.
«Muesch?»
Der Lopi het gmerkt, daß der Papa nid wott abyßen und het ihm afa erkläre, warum er nümme chönni sy ohni Surriburri. So für um d’Stadt ume, uf d’Hochschuel oder sünscht äbeswägs tüej’s es Velo am Änd o. Aber sobald me chly wyter well, müeß men e Motor z’Hülf näh. Är begähri sich nid d’Lunge z’ruiniere mit der Näjmaschinetrapperei. Natürlech, är, Papa, wärdi das villicht nid begryffe; aber er söll numen ehrlech überlege, was är dervo dänkt hätti, wenn di Maschine zur Zyt vo synen eigete Jugedjahre wären erfunde worde. Ob är da nid o gseit hätti, mi müeß sech d’Errungeschafte vo der Zyt zu Nutze mache, es gäbi eim niemer nüt derfür, wenn me das andernen 65 überlaji. Der Papa het gschwige, und der Suhn het gmeint, er überlegi sich di Sach und het jedesmal dervo agfange, chuum daß si binenandere gsässe sy. Dä und dä und dä heigi o nes Motorrad. Der Herr Häbsguet het afange gfunde, me würdi gschwinder fertig, wenn men ufzellti, wär no keis heig. Es het ne dunkt, ds Ässe schmöcki na Benzin. Und wo-n-er merkt, daß er’s mit Schwyge nid mögi erwehre, dänkt er, jitz müeß abghoue sy, und zwar nid mit Widerlege. Mit däm chäm er ja doch nid uuf. Da gäb’s numen eis. «So», seit er ändlech, «was du mir da seisch, isch alles rächt und guet, aber nid für üs. I ha keis Gäld für settigi tüüri Maschine. Tue dr’s us em Chopf, und de isch’s dr ume wohl!»
Das Letschte hätt er nid sölle säge. Mit däm het er dem Suhn nume d’Idee gä, z’tue, wi wenn ihm öppis fählti. Zwee, drei Tag het’s der Papa glitte, und du het er gfunde, däm Jüngling müeßi der Chopf gwäsche sy, i aller Güeti, aber dütlech. Er het ne-n-a menen Aben uf ds Ruehbett näbe sech zogen und ihm afa ufzelle, was alles men ihm scho z’lieb ta heigi und wi-n-er alle Grund hätti zfride z’sy. Der Lopi het’s müeße zuegä und hätti nümme wyter gwüßt, wenn nid der Papa z’gueter Letscht no vom Ferie-Hüsi hätti afa rede, wo men extra bhalte heigi für ihn, für e Lopi, als bsunders Andänken a d’Mama sälig.
Da seit der Filius: «Das isch rüehrend vo dir, Papa, aber das hättisch du gar nid sölle mache! 66 Das Hüsi steit am dümmschten Ort vo der Schwyz. Was cha me vo dert uus mache? Für di gringschti Hochtour mueß men i ds Tal abe, mueß vier oder füf Stunde loufe, bis me numen a Bärg zueche chunnt.»
«Es söll äbe nid e Klubhütte sy» seit der Papa ergerlech. «Du wirsch de ds bsundere Charme vo däm Hüsi scho no lehre schetze, wart nume!»
«Ja, i förchte, da chönnt i no lang warte. Hüttzutag...»
«I wüßti nid, warum hüttzutag nümme guet sötti sy, was üs Alte synerzyt o Freud gmacht het!»
«Aber, Papa, d’Wält isch äben anders worde!»
«Aber nid besser.»
«Villicht nid, aber me mueß se näh, wi si isch. Ds einzig Richtige wäri äbe, das dumme Hüsi z’verchoufen und us em Gäld...»
«Eso ne Pfurre z’choufe, he? Wo me syni eigete Chnoche dermit uf ds Spil setzt und allnen andere Lüt dermit ds Spazieren und d’Freud a der Natur verderbt! — Fertig! I wott nüt dervo. — Es isch äbe leider eso, i weiß es wohl: hüttzutag gälte nume no Hirni und Reder öppis. Hirni und Reder! — Aber da tuen i nid mit. Solang i no öppis derzue z’säge ha, wirden i derfür sorge, daß du no öppis für ds Härz mit uf e Wäg überchunnsch. Jitz dänk mira vo mer, was d’ witt.»
Der Lopi het gmerkt, daß ne Widerrede nid zum Zil füehrti. Di Sach chönnti giechtig wärde, het er dänkt. Me mueß ne la murbe. Daß der 67 Papa höhn worden isch, hätti e Blinde gspürt, villicht no besser als der Lopi mit syne scharfe Radfahrer-Ouge. Aber es git Töubi und Töubi. Daß er mit sym Rede vo däm «dumme Hüsi» dem Vatter e Stich dür ds Härz versetzt het, isch ihm nid z’Sinn cho, und o nid, daß das Gspräch der Underschid vo alt und jung unüberleit abdeckt het. Ds einzige, wo-n-ihm z’tüe gä het, isch d’Überlegung gsi: wie mache, für der Papa bald z’etwaffne?
Er hätti sech o das no chönnen erspare. Grad etwaffnet isch der Papa Häbsguet nid gsi. Di vürwitzigi Idee, ds Hüsi z’verchoufe, für dem Suhn di Maschine zueche z’tue, het er vo sech gschlängget, wi men e Spinnelen abschlängget. Das wohl. Aber er het gmerkt, daß da zwo Chreft a der Arbeit sy, wo di einti ihn hie use, di anderi der Suhn dert use trybt. Was cho mueß, chunnt, het er sech zwäggleit, me mueß derfür sorge, daß der Husfride nid z’Schande geit drob. Was lyt mer am Gäld! Wenn i nume der Bueb no chly cha under em Dach bhalte, bis er sech d’Hörner abgstoße het und wider Längizyti überchunnt na Vatter und Muetter.
A sym eigete nächschte Geburtstag — es isch scho der letscht i de Füfzge gsi — het der Herr Häbsguet sym Suhn es Sparbüechli mit mene schöne Guethaben i d’Hand drückt und gseit: «Das hei mir dr dänneta, d’Mama und ig. Jitz mach sälber wyters, du bisch alt gnue. Mach, was di freut, dermit.»
68 Der Papa het nid gjammeret und sech nid emal e Süüfzer la ertrünne. Er het nume sy Bueb agluegt, und der Bueb het d’Predigt vo denen Ouge verstande. Es het nid vil gfählt, so wären ihm Träne cho. Er gspürt eso guet, was di rächti Antwort uf dä Blick wär, und weiß doch, daß er’s nid derzue bringt, se sym Vatler z’gä. Um e Hals fallt er ihm und git ihm es Müntschi und seit: «Jitz will i di nie, nie meh mit Wünsch plage, wo dr’s nid chönne, Papa! — Aber gäll, du begryfsch doch?»
Und wo-n-er bald druuf dem Vatter di funkelnagelneui Maschinen isch cho vorfüehre, het der Herr Häbsguet gar nüt gschmählt. Gschwige het er, aber syni Ougen und ds ganze Gsicht hei dütlech gseit: «Het’s jitz doch müeße sy?» — Der Freudeverderber het er nid welle mache, und drum seit er dem Lopi nume no: «He nu, mer wei jitz luege, ob du mit dyne Reder masch ds Glück erfahre!»
Mit däm het er, ohni z’welle, im Suhn der Trotz agstachlet. «I will dr scho zeige», het der Lopi sich sälber dadruuf g’antwortet, «ob me mit Hirni und Reder nid o öppis für ds Härz cha erobere.» — Wenn er nume gwüßt hätti, was Härz isch!
Nu, also, di Maschinen isch du da gsi und nid nume zum Aluegen und Bewundere. Bald het men im ganze Quartier umenand, wenn’s ungsinnet het afa chlepfe, sprätzle, chnattere, schieße wi 69 Anno vierzächni a der Marne, gwüßt, wär uf d’Reis geit. Und wenn alben e längi, längi Zylete vo Stoubwülkli hinder de Züün ufgstigen und es Benzingstänkli über d’Rosestöck derhär cho isch, bis i d’Stube vo den ehrsame Nachbare, so sy nid luter frommi Wünsch uf d’Reis lut worde. «Wenn nume di verfluechti Pfurren i hundert Bitze zerfüehr!» het en alte, chränkleche Herr zu sym Gärtner gseit. Chranki, wo kei andere Gedanke gha hei, als numen einisch es Stündli ungstört schlafe, hei gsüüfzet: «Nid emal das! Nid emal das!» Und Müetter, wo ihri Chinder hei gschickt ga Kommissione mache, hei ufbegährt, jitz müeß me wider sälber gah oder ds Meitli mit de Chinder schicke, wenn me’s nid welli la drufabcho, daß si eim vercharret wärde. Und für was das alles? Nume daß eso nen übersüünige Sprützlig e chly Luftzug chönni gspüre.
Vo allem däm het natürlech der Lopi nüt ghört. Und gluegt het er uf nüt als uf e Straßestoub. Und doch isch er nid i däm Grad nume no Hirni und Reder gsi, daß ihm im vorby-schießen im üsserschte Garte vom Quartier e rosefarbe Schyn i der Räbloube nid i d’Ouge gä hätti. Jitz schon es paarmal isch ihm i allem Schnuuße dä rosig Schimmer ufgfalle, so daß er mit sech eis worden isch, er well dert einisch z’Fueß vorby und über e Hag luege.
Und richtig, was er vermuetet het, isch Wahrheit gsi. Es gwüsses Hortense Brunner, wo synerzyt 70 mit ihm der glych Schuelwäg gha het, isch wider im Land gsi, zrück us Ängland. Es het ihm scho als Meiteli i d’Ouge gä, wo-n-es mit dem Habersack i d’Schuel gfänderlet isch und är scho di blaui Chappe vom Obergymnasium hinden am Chopf treit het. Dennzumal het men ihm «ds Möisi» gseit. Er het ihm albe dörfe Schutz und Gönner sy und het sech öppis druuf z’guet ta. Jitz hingäge het er sech einschtwyle dermit müeße zfride gä, dür e Hag z’güggele. Und das isch grad gnue gsi, für ne mache z’säge: «Sapperlot abenandere!» — Ja ja, sapperlot abenandere! Es isch sech derwärt gsi. Rosefarb isch nid nume ds Chleid gsi. Alles zsäme het ein i syr Früschi an e Hagrose gmahnet mit glänzige Guldchäfer drinne. D’Ouge sy zwar weder guldig, no grüen gsi, sondere ganz merkwürdig schifergrau, aber glänzt hei si äbe — glänzt und glachet!
Wahrhaftig, me hätti chönne meine, der Lopi heig ob syr neuen Etdeckung d’Maschine vergässe. Emel acht Tag lang hei di verwünschte Rottefüür ufghört, und d’Lüt hei sech gfragt, was es gä heigi. Me het enand uf em Heiwäg gseit: «Dem Herr Häbsguet sy Surren isch verheit. Gott Lob und Dank!» Und no einisch acht Tag isch es still blibe, wil der Herr Lopi ohni ne Schutz abz’gä sech a sys neue Zil zueche gschliche het. Nume geng über e Zuun luegen und der Huet lüpfe, isch uf d’Längi dumm. Het me sech öppe nid vo Jahre här gkennt? — Also yne! Er isch nid lätz acho, het aber grad 71 gspürt: da chumen i nümme los. Das isch jitz öppis für ds Härz. Da wird der Papa nüt meh dörfe säge. Und no gäb er daheim es Wort verlore het, isch ihm der Papa drüber cho, warum er so wenig meh fahrt, und het sy stilli Freud gha dranne.
«Aber wart nume, Papa, jitz wirsch de gseh, daß me mit Hirni und Reder cha ds Glück erfahre. Du muesch kapituliere!» So het der Lopi dänkt, und wo’s ne dunkt het, me dörfi’s wage, isch er zur Jumpfer Hortense gangen und het se-n-yglade, mit ihm uf sym Surriburri über Land z’fahre. Wenn men us Ängland umechunnt, sötti me Sinn ha für Sport und Wagnis.
Aber d’Jumpfer Hortense lachet ysch-chalt us ihrne schöne grauen Ouge, und ihri Stimm tönt wi ds Zsämeschla vo Steine, wo si antwortet: «Uf Euer Baggermaschine? Hindenuff, wi nes gstoles Bratis und däwäg mit Euch im Land umenand fahre? — M’m. — Überhaupt, i hasse di Maschine. Das isch gar kei Sport, das isch numen es Gvätterzüüg vo brutalen Egoischte.»
A däm Bscheid het der Lopi du gha z’chöue. Er het grad gmerkt, da heißt’s ds eint oder ds andere, und das isch nid so liecht gsi z’etscheide. No einisch acht Tag isch es still blibe, und du het’s wider afa schießen und chnatteren, und zwar je länger, descht strüber, vowäge der Lopi het öppis gha z’verbyße.
Und du het’s wider gstillet. Me het verno, der 72 Herr Lopi Häbsguet, jitze Doctor juris, sygi i ds Ußland verreiset, ga bsunderi Studie mache.
A mene trüebe Novämbermorge — grau i der Luft, grau am Bode, grau i de Gmüeter — hei dür allerhand fescht bschlosseni Fänschter d’Ouge vo de Nachbarslüte der Lopi verfolget. Er isch mit der Reistäsche vom Bahnhof cho und, ohni linggs oder rächts z’luege, im Gschwindschritt gäge heizue gloffe.
«Herrjere!» hei d’Lüt gseit, «findt er ne-n-ächt no am Läbe, dä Arm?»
Geschter am Morgen isch es gscheh. Der Papa Häbsguet het e Brief welle ga i Chaschte tue, wo-n-er sym Suhn under anderem drinne gschribe het, er sötti sech nid z’fascht la z’Härze gah, was d’Jumpfer Hortense über ds Motorfahre gseit heigi. So jungi Dame syge mängisch vürschützig mit ihrnen Urteil und löje de no mit sech rede. Und wenn am Änd o der Verzicht uf ne Liebhaberei der Prys wär, wo der Lopi um ihri Hand müeßti zale, nu so wär er — so dunk’s ne — nid z’höch, vowäge, was me so ghöri, sygi das di begährtischti Tochter vo der ganze Stadt. So wärd er i sy Fahrerei de doch no nid verschosse sy, daß er se nid anere settige Frou chönnti opfere. Dem Herr Häbsguet het’s pressiert mit däm Brief, vowägen er het verno gha, daß bereits en andere junge Ma nes Oug uf d’Jumpfer Hortense gworfe heigi. I zwo Minute wär’s nache gsi, daß der Chaschte gläärt wird. Der Herr Häbsguet 73 luegt d’Straß ab, ob der Chaschteläärer öppe scho derhär chömi, da git’s hert hinder ihm e furchtbare Lärme, es Tute, Brüele, Zischen und Chnätschen und du nes Ruusche, Ruusche, und sithär het ds Lopis Papa nüt meh vo sech gwüßt. Es Auto, wo derhär cho isch wi uf Pantöffeli, het ne-n-überschosse, daß er uf em Randstei isch blybe lige.
Und jitz isch der Lopi näb em Bett vo sym Vatter gsässen und het jeden Atezug verfolget und mit den Ouge d’Dökter usgfragt, wo dene großen Angschtouge nume mit den Achsle g’antwortet hei. Na wytere vierezwänzig Stunde het der Papa d’Ouge groß ufta und gfragt, was los sygi, wil er sy Suhn näbem Bett gseh het. Und du het er nah-ti-nah afa begryffe. Da hei scho d’Schmärze derfür gsorget, wo mit dem Bewußtsy erwachet sy.
Langsam, langsam isch es wider bärguuf gange. Und wo-n-es sowyt gsi isch, daß men o wider es heiters Wort mitenand gwagt het, isch der Papa es lyses Lachen acho. «Han i’s nid gseit, Lopi, Hirni und Reder! Da hei mer’s ja. Mir Alte passe nümmen i ds Gleis vo der Zyt. Es schlat is druus. Ds Härz gilt nüt meh.»
Der Lopi het mängisch nid rächt gwüßt, was uf settigi Sachen antworte.
«Hesch my Brief gläse?» fragt ne-n-ei Tag der Papa.
«Wele Brief?»
74 «He äbe dä, wo — wo-n-i dermit under e Wage cho bi.»
«I ha dä niene gseh.»
«E z’donnschtig, wo isch de dä hicho? — Afin, i cha dr’s ja säge. I ha dr gschribe, du söllisch di emel nid la découragiere. Das Hortense wär’s wohl wärt, daß du ihm z’lieb uf di Fahrerei würdisch verzichte. — Aber i gloube, du muesch di schicke.»
Der Lopi het mit mene verlägene Lache g’antwortet und du, für di Sach nid neecher müeße z’erörtere, gseit: «He, me cha ja luege!» So ungfähr het er jitz uf alles Bscheid gä, wo-n-ihm der Papa gseit het. Näbe der Sorg um ds Läbe vom Vatter hein ihm alli di Sache nid vil bedütet. Si hei ne nume hie und da in e stilli Verlägeheit bracht. Grad zu allem ja z’säge, het er nid begährt, und doch hätt er’s nid über sech bracht, dem Papa z’widerrede, wil alles, wo-n-er gseit het, so chly d’Art het gha vo mene letschte Wunsch. Er isch zwar nid läbesgfährlech verletzt gsi; aber me het wohl gmerkt, daß es mit syne gsunde Tage nümme wyt här isch, und das het der Lopi schwär plaget.
I alles yne sy du no d’Grichtsverhandlunge cho, und di ganzi Stadt het sech drum eryferet, öb der Autofahrer schuldig erchennt wärdi, und was er dem Herr Häbsguet müeßi zale. — Was nützt mir das Gäld? het der Lopi dänkt, mit däm han i my Vatter nid ume, wi-n-er gsi isch. Das 75 Umrächne vo Gsundheit und Läbesgnuß i Gäld isch zum Erbräche. Me cha’s nümme ghöre. Und de di Schuldfrag? Natürlech het’s gheiße, der Papa sygi dem andere grad diräkt vor e Wage gloffe. Das wird wohl o so gsi sy. Aber das isch es ja grad, was der Wält alli Gmüetlechkeit nimmt. D’Straß ghört nume no däm, wo uf gleitige, chöschtleche Reder derhär chunnt. Der Fueßgänger hätti wohl o ds Rächt druuf, aber wenn er’s wott gältend mache, so chunnt er um, und der ander wird geng säge, er chönni nüt derfür. Warum louft er mer vor d’Reder? Beidi hei pressiert. Wele mit meh Rächt? — Es isch halt, wi der Papa geng seit: Reder und Hirni. Und de isch no öppis gsi, wo dem Lopi alli Illusione gno und ds Läbe grau gmacht het. Vo der Universität isch er mit der Meinung etla worde, der Richter etscheidi na der Frag: was isch rächt? Und jitz het er müeße lehren ygseh, daß der Richter nümme nam Rächt fragt, sondere na der Zwäckmäßigkeit. Na der Zwäckmäßigkeit wird Läben und Verchehr ygrichtet, und drum chunnt ds Härz z’churz. Ds Rächt isch guet gsi für di alte Römer. Hüttzutag, i der geprisene Demokratie, mueß me luege, daß dä vom Unglück profitiert, wo meh z’säge het.
Wo’s ändlech dem Papa wider so guet gangen isch, daß er het dörfen ufstah und im Huus umenandere träppele, isch der Lopi verreiset, für sys Semeschter ga fertig z’mache. Da het er du der 76 Brief gfunde, wo dennzumale so pressiert het. E Nachbar, wo ghulfe het, der Herr Häbsguet i ds Huus trage, het ne-n-uf der Straß gfunden und i nächschte Briefchaschte ta. Wider und wider list ne der Lopi, und es isch ihm, es töni da öppis druus, wo me nid eifach dörfi überlose. Daß das äbe jitz us mene Härz chömi, und daß ds Härz der Vatter vor em Auto düre tribe heigi, gspürt er wohl, aber er cha sech’s i Worten und Gedanke doch no nid klar mache. Er versorget der Brief zu syne wichtige Papier und macht sech wider a d’Arbeit. Und i der Arbeit innen isch er glych wyt ewäg gsi vo syr Maschine wi vo der Hortense. Da isch es ihm du doch wi länger descht meh vorcho, der Papa heigi mit synen eifachen Argumänt halt doch rächt. Das zwar het ihm no nid i Chopf welle, daß Hirni und Reder i ei Waagschale ghöre, ds Härz i di anderi. Me sötti vo allem i jedi Waagschale chönne tue. Emel theoretisch sygi das nid az’fächte. I der Praxis frylech — wenn me ganz, ganz ehrlech welli sy... Jedefalls aber, wenn im gegäbene Fall d’Verteilung uf d’Waagschale doch eso sötti sy, wi der Papa Häbsguet gschribe het, chönnti me bona fide nümme lang wärweiße. I där Perspektiven isch du der benzin- und schmierölparfümiert Stahl- und Gatschu-Schatz bald nümmen ufcho gäge di Hagrose mit de glänzige Guldchäfer. Scho het ihm i stille Stunde d’Freud etgäge gstrahlet, wo-n-er im Früehlig uf ds Papas 77 Gsicht mit sym Etschluß de chönnti amache, da bringt men ihm e Depesche. Di verwünschte Telegramm! Si sy doch o geng wi ne Fuuschtschlag. Und dasmal het er nid z’fyschter gseh. Der Dokter het ihm versproche gha, er well ihm telegraphiere, wenn sech i ds Papas Gsundheit öppis zum Böse sötti verändere. Und jitz heißt es da churz und grausam: «Lungenentzündung». — Es einzigs Wort!
Vierezwänzig Stund druuf het der Lopi sym guete Vatter müeße d’Ouge zuedrücke.
A Teilnahm het’s ihm nid gfählt. Alles het Beduure gha mit dem Lopi. Vor luter Visite isch er bald nümme drüber cho, wär da gsi isch, wär nid. Wenn’s am Abe gstillet het um ihn ume, het er d’Briefen und Charten erläse, wo z’huuffeswys uf em Salontisch gläge sy. Da isch o ne Charte drunder gläge: «Hortense Brunner nimmt herzlichen Anteil.» Wenig Wort, wo anderi ganzi Briefe schrybe, und doch het die Charten alli andere dürta. Warum? Isch das chlyne wyße Viereggli nid gsi wi nes offes Türli us nere fyschtere Stuben use? Dem Lopi isch es vorcho, wi wenn zwüsche dene drü Worte z’läse wär: chumm nume!
Und du het er wyter erläse, was uf ds Papas Schrybtisch glägen isch, d’Sache, wo-n-er i syne letschte Läbestage sech no dermit abgä het. Und da isch, schön uf ds Bygetli rangiert, es großes elegants Couvert gsi mit nere Schrift adressiert... wo han i die scho nume gseh?... D’Verlobungsazeig 78 vo der Jumpfer Hortense Brunner mit «Herrn Wilhelm Germann». —
«Ds Möisi!» seit er nume.
Der Lopi wott das Bögli, wo-n-ihm fascht no der erger Fuuschtschlag git als di churzi Depesche vom Dokter, scho i Papierchorb wärfe, da gseht er vo der Hand vom Papa hinde druuf gchriblet — wi ne Notiz für ihn: «Das ist die Strafe eines törichten Vaters. Hätte ich damals nicht nachgegeben, als er die Maschine haben wollte! Herr, lässest du ihn für meine Schwachheit entgelten?»
Der Lopi het das Papier verbrönnt. Und du het er alles i d’Ornig bracht, Konferänze gha mit ds Papas Sachwalter und der Uftrag gä, ds Huus z’vermiete. Es isch scho alles im reine gsi und der Lopi uf em Punkt, i ds Ußland z’verreise, für dert e neue Wäg ga z’sueche, da chunnt no der Notar Mäderli: «Und ds Chalet Larix! Was söll mit däm gscheh?»
Der Lopi dänkt nache, und du seit er: «Nüt.»
«Ja nüt? — Wi meinet Dir das?»
«Es blybt bi de Wysunge vo mym Vatter.»
Der Notar weiß nid rächt, ob er dütlech gnue gredt het und luegt verwunderet uf e Lopi. Dä merkt’s und seit: «Der Papa het’s für mi dänne ta, i weiß es. I ha dert drinne niemerem sölle begägnen als ihm und der Mama. So söll’s blybe. Und jitz löjt mer Zyt, da drüber nachez’dänke. Läbet wohl, Herr Mäderli!»
* * *
79 I der Gäged vo Kanderstäg hei alli Summer d’Lüt gfragt: «Was isch o mit däm Hüsi? Jahruus, jahry sy di Felläde bschlosse. Nie gseht men e Möntsch ynen oder use gah. Isch es unghüürig, oder het’s Schlange drin?» — «Nei», isch nen albe g’antwortet worde. «Es fählt gar nüt dranne, aber es ghört amene wunderleche Chuz. Er läbt im Ußland und gönnt niemerem e Fueß über d’Schwelle.» — «Ja», hei de albe d’Lüt gseit, «es git kurligi Lüt uf der Wält», und sy wytergange. Der Notar Mäderli het no meh gwüßt, är het versicheret, d’Kurligi sygi öppis, wo sech vererbi.
Vom Lopi Häbsguet het men i syr Vatterstadt wenig verno. Är hingäge het sech vo Verwandten und Fründe regelmäßig la brichte, was öppe daheim gangi. Es isch da bsunders en alti Tante gsi, namens Sophie Chnächt, e verwitweti Schwöschter vom Papa Häbsguet. Die bsunders het ne-n-uf em Loufende bhalte. Dere het der Lopi scho meh als einisch sys Ferie-Hüsi abotte: «Warum giengisch o nid? Es wär wi gmacht für di, und i weiß, daß es den Eltere rächt wär.» Aber d’Frou Chnächt het unerbittlech abgwunke: «Erschtens chunnt das Hüsi vo der Müller-Syte, und zwöitens weiß i z’guet, was der Michael sälig im Oug gha het. I bi nid dy Muetter.» Also isch es bim alte bliben und bi de bschloßne Felläde.
Gwöhnlech sy d’Briefe vo der Tante Sophie 80 kei ufregendi Lektüre gsi. Aber eine het du doch der Lopi i Thäber bracht. Da het’s gheiße : «Denke dir, die Verlobung von Hortense Brunner ist auseinander gegangen! Man weiß nicht recht, warum. Die Leute sagen, Hortense sei von Anfang an nur mit halbem Herzen dabei gewesen und quäle sich mit remords. Kein Mensch weiß, was sie sich einbildet. Hinterhältig und stolz war sie ja immer. Man sieht sie nirgends mehr, und es wird gemunkelt, sie werde sich zurückziehen, sobald sie einen Ort gefunden habe, der ihr einsam genug sei. Daß sie aus dem Gchütt heraus will, begreift man ja.»
Ganz bsunders guet begriffe het das der Lopi. Es isch im Meie gsi, und d’Lüt hei ihri Ferieplän gmacht, der Lopi uf sy ganz eigeti Manier. A mene schöne Morgen überchunnt der Notar Mäderli vo ihm ne suber druckte Prospäkt für ds Chalet Larix mit nere luschtige Photographie vom Hüsi und vo der Ussicht, mit allnen Uskünft und dem Schlußsatz: «Mietpreis nach Übereinkunft. Man wende sich an Herrn Notar Mäderli in Mitholz.»
Dä Prospäkt, het der Lopi derzue gschribe, heig er la drucken und well ne sälber verschicke. Ihm schicki er ne numen à titre de renseignement. Er söll ne für sich bhalten und bi Todesstraf niemerem verrate, wäm das Huus ghöri. Wenn aber uf e Prospäkt hi öpper chömi cho frage, so söll er ds Huus uftue und zeigen und 81 de Lüte chly der Gluscht dernah luege zwecke. Aber alles under Vorbhalt der Genämigung durch den Besitzer.
Dä Prospäkt isch in eren Uflag vo vier Exemplar druckt worde. Dervo isch eis für e Notar bestimmt gsi, eis für e Lopi, eis für d’Tante Sophie zum Andänken und eis für — d’Familie Brunner, und das het d’Tante Sophie vo daheim uus müeßen adressiere.
So isch ds Chalet Larix, genannt «ds Müllers», zum Möisi-Schlag worde, und sobald der Notar gschribe het, es heigi e Frou Brunner um ds Hüsi gschribe, isch er als Vogelsteller ga Kanderstäg ufen und het i mene Hotel nid wyt vom Larix e Stube gno. Der Mietprys für das Chalet isch so gstellt worde, daß er als spottbillig und doch nid verdächtig het chönne gälte. Sowyt wär du alles guet ygfädnet gsi, aber jitz het’s gulten Achtung gä, vowäge wenn di stolzi Hortense Wind dervo überchäm, wär der Möisi-Schlag grichtet het, de wär’s für alli Zyten uus mit dem schöne Plan.
Vor allem het me jitz müeßen uskundschafte, ob es würklech d’Hortense Brunner und ihri Muetter syge, wo ihres Oug uf das Hüsi gworfe heige. Es git vili Brunner uf der Wält. Am Tag, wo d’Frou Brunner het sölle cho ds Chalet aluege, het sech der Lopi mit mene Zeiß-Fäldstächer bewaffnet und isch uf nes Fluehband gogeret, wo-n-er zwüsche de Tanngrotze düre der Wäg zu sym 82 Hüsi und d’Hustüre het chönnen uf ds Chorn näh. Ds Wätter het ihm wohlwelle, und di altersbruuni Hütten isch der ganz Tag im hälle Sunneschyn gläge. Natürlech isch es e Geduldsprob worde, vowäge der Lopi isch früecher als nötig uf sy Poschte gschliche, und di Froue hei sech der Bärg uuf Zyt gno und vermuetlech mit dem Notar no läng und breit verhandlet, gäb si der Wäg under d’Füeß gno hei. — Aber es isch sech derwärt gsi z’warte, so mit der Blüemlisalp und dem Doldehorn grediüberen und mit nere Pfyffe guetem Tubak. D’Ougstärne syn ihm schier i di schwarze Zeiß-Röhrli yne gschloffe, wo ändlech öppis Farbigs zwüsche de Tanne vüre cho isch. «Es sy se, es sy se», seit er halblut. Der Notar niffelet a der Hustüre, und du verschwinde si alli drü, und bald druuf flüge d’Felläden uuf. Es geit lang, bis si wider voruse chömen und du no einisch ds Huus vo ussen aluege. Uf alli Syte luege si, o gäge Lopi ufe, so daß er se jitz ganz dütlech erchennt. Aber was si vo däm Hüsi finde, chan er halt doch nid errate. Hübscheli gange si wider dür e Wald ab, und der Lopi darf ändlech us sym Versteck use. Fascht man er nid gwarte bis am andere Morge, für zum Notar abe.
«Näme si’s?» chunnt er ihm i d’Schrybstuben yne cho z’schieße. Und der Notar, wi wenn’s ihm Freud miech, sy Kliänt e chly z’plage, lachet z’erscht nume so mit syne donnschtigs Oberländer-Öugli. — Ändlech seit er ja, es pressier ne sogar. Da 83 gsej er jitz grad, was men us däm Hüsi mache chönnti!
Der Lopi cha natürlech sy Freud nid verstecke, gäb wi fyschter er probiert dry z’luege. «Aber jitz, Herr Mäderli», seit er, «schwöret mer, daß di Dame nid erfahre, wäm ds Chalet ghört, bevor i ne s sälber säge!»
Da lachet der Notar. «Schweren, Herr Häbsguet? — Da wollt i lieber no lügen!»
«Nu so lüget mira, wenn’s Ech ringer geit. Aber wenn di Froue vernäme, bi wäm si z’Huus sy, so syd Dir zum längschte my Verwalter gsi, adieu!»
Uf em Wäg vo der Schrybstube zum Hotel am Almebach het der Lopi sech gseit, das sygi doch eigetlech e wunderlechi Gschicht. Der Vogel im Schlag und doch nid zueche dörfe, für ne z’näh! Es sygi überhoupt ungschickt, so nach und de no i menen Egge z’wohne, wo me ds Chalet nid emal under den Ouge heigi. Na churzem Überlege het er züglet, uf di anderi Syte vom Dorf und het e Stube gno, wo-n-er mit dem Zeiß sys Eigetum am Bärg obe jeden Ougeblick het chönne beobachte. Es würdi ja o weniger uffalle, wenn si ne-n-öppen einisch im Schwarm vo den andere Tourischte sötten aträffe, als wenn me sech grad i der nächschte Neechi vom Chalet begägneti. Derzue hei ja d’Schuelferie no gar nid agfange gha, und es sy nume Lüt da obe gsi, wo us irged mene Grund nid länger hei welle warte.
* * *
84 Es isch du nümme lang gange, so sy a mene schöne Namittag d’Felläden am Möisi-Schlag z’grächtem ufgange. Me het vor em Huus gseh Gepäck ablade, und e Stund speter isch — zum erschtemal sit mene Vierteljahrhundert — wider es Röuchli us em Chemi ufgange. Es het ein vo wytem dunkt, me sötti di offene Fänschter ghöre singen oder pfyffe.
Grad gsunge worden isch nid. Aber zwöi jungi Möntschechinder, d’Jumpfer Hortense Brunner und ihri liebschti Fründin, hei i dene Stübli umenandere gwirtschaftet wi chlyni Meitscheni in ere früsch überchone Mämmistube. O dä heimelig Holzgruch! E chly, chly het’s gnüechtelet, wil alles so lang isch bschlosse gsi, aber grad nume, für ein so rächt az’heimele. Ja, me het eifach gschmöckt und gspürt, daß da einisch, in ere fridleche Zyt ohni Gstürm e guete glückleche Möntsch drinne gwohnt het. Es isch grad gsi, wi wenn d’Wänd und d’Möbel wette dervo erzelle. Und de dä Tanneduft um ds Huus ume, wo zu allne Fänschter und Fuegen yne gströmt isch und der silberig Widerschyn vo de Bärge! Di bländigi Pyramide vo der Blüemlisalp im blaue Himmel, und di Burgtürm und Bollwärk vo de Fisistöck und d’Silhouette vom Gellihorn. Wi schön, wi herrlech schön! Und dert, vom fyschtere Schlund i ds Gaschteretal här, wo’s Tag und Nacht lüüchtet vo wildem Schuum, vo dert und vo gredi überen 85 und vo unden ufe ruuschet’s, ruuschet’s. Still! I mueß lose.
«Es dunkt ein, es chönn im Himmel nid schöner sy», seit d’Fründin, und d’Hortense antwortet: «Bsunders wil me so wäg isch vo de Lüt, allei, sy eigete Herr und Meischter und niemerem nüt schuldig. — Jitz hilf mer nume no vergäße, Hanni!»
Hälfe vergäße! Wi macht me das? dänkt d’Fründin. Mit Schwyge? Oder besser no mit Rede vo andere Sache? Das isch nid so liecht, bsunders wenn me nid begriffe het, was gangen isch, warum e Fründin undereinisch nümme der Muet het, bi ihrem Verlöbnis z’blybe, dür ne Todesfall vo menen alte Nachbar, wo se wyters gar nüt ageit, i ds Stuunen und Grüble gratet und amene Brütigam, wo nere Huus und Auto und alles mügleche brächti, ds Wort zrück git. Item, also: hälfe vergäße, das isch d’Losung. A mir söll’s nid fähle. Und wäm gieng hie obe, i däm Fridestämpeli nid ds Härz wider uuf!
Me het also der Gwunder gmeischteret und vo hunderttuused andere Sache gredt, und es het Gattig gmacht, es welli grate mit dem mache-z’vergässe. Fröhlech und zfride sy di zwo gwanderet, und wenn’s grägnet het, isch nen ihres Hüsi no einisch so nätt vorcho. Wi neecher d’Müglechkeit naß z’wärde, descht meh schetzt me der Schärme. Im gmuurete Stadthuus dänkt me nümmen a ds Ynerägne. Aber so i mene Hüsi uf em Bärg, wo bim Donnere zitteret und wo me ganz verwunderet 86 isch, daß es eim nid i d’Suppeschüßlen und i ds Bett yne rägnet, het me ganz en apartigi Freud, am Trochene z’sy.
Der Gwunder isch i der Fründin erscht wider erwachet, wo si einisch bim Spazieren amene Herr begägnet sy und d’Hortense se bi däm Aträffen i Arm chlemmt und nachhär so für sich seit: «Was macht jitz dä da?»
«Wär isch es?»
«Wenn’s morn wider so schön isch wi hütt, chönnte mer’s einisch mit dem Gaschteretal probiere — oder mit dem Öschinesee, was meinsch?»
Kuriose Bscheid das. Aber me het sech vorgno, z’hälfe vergässe. Also kei Gwunder! «He ja, i wär für ds Gaschteretal.»
Ds morndrisch het’s aber grägnet, und me het drei Tag lang vor Näbel nümme gwüßt, wo men isch. Am vierte Tag ändlech hei d’Dachchännlen ufghört südle, und am Namittag het me vom Chalet uus dür d’Klus e Sunnestrahl i ds Gaschteretal gseh yfalle. Ds Dorf isch no im Näbel gläge, so daß di beide Fründinne niemer atroffe hei, wo si däm Sunnestrahl nache gange sy. Es isch z’spät gsi, für wyt hindere z’gah. Me het sech mit mene Chehrli um di vorderi Alphütte zfride gä und isch, sobald es wider mit Räge het afa dröie, der Klus zue gstüüret. Uf em Talwäg isch en einsame Wanderer uf ds glyche Zil zue gange. Am Egge, wo der Wäg i d’Schlucht biegt, sy si mit ihm zsämecho und nid übel verwunderet gsi, wo 87 das wider der Nachbar vo ds Brunners isch. Dasmal het me nid anenand vorby chönne. Wi merkwürdig, dänkt d’Fründin vo der Jumpfer Hortense, dä het doch vom Dorf uus nid chönne gseh, daß dahinden e Sunneblick isch! D’Hortense het uf sy Grueß g’antwortet und ne-n-ihrer Fründin vorgstellt, und du het bald eis Wort ds andere gä. Me het über ds Wätter gredt und vo de Bärgen und vo de Frömde, wo no nid chöme. Dür d’Klus ab schwygt me. Dert het ds Wasser allei ds Wort, und me mueß uf d’Füeß luege. Und im Talboden isch es nid wyt zum Brüggli, wo me cha abzweige, für zu «ds Müllers» ufe. Da hei si sech adieu gseit. Der Lopi fragt, ob di Damen im Almebach-Hotel wohne, und si antworte: Nei, si heige da oben im Wald es Hüsi gmietet, und hein ihm beschribe wo, so wi Froue settigs mache. Me hätti na ihrer Beschrybung drei Monet chönne suechen und hätti ds Chalet Larix niene gfunde. Der Lopi het ds Lache verbissen und gseit, er gloubi, er wüssi, wo das Hüsi sygi, aber wenn er ds rächte meini, so sygi das es boufelligs Burehüsi. «Nei, gar nid», hei si g’antwortet, «grad was mer is gwünscht hei». Si hei ds Lob gsunge vo ihrer Bhusig, und das het ihm Freud gmacht; aber was er am liebschte ghört hätti: en Yladung, doch einisch ufe cho z’luege, das het keini vo beidnen über d’Lippe bracht.
«Wär isch das o? Säg mer e chly», höischt d’Fründin, und d’Hortense, wo sech jitz d’Sach het überleit gha, antwortet ganz eifach: «Eh, kennsch 88 du dä nid? Es isch der jung Häbsguet. Si hei früecher nid wyt vo üs gwohnt.» Mit däm Bscheid het si für hütt müeße zfride sy.
Was er vor allem het welle wüsse, het der Lopi jitz gwüßt: der Notar het ne nid verrate, und für di nächschti Zyt isch dadüre nüt meh gsi z’förchte. Descht schwärer isch ihm jitz der ander Chummer ufgläge: wi chumen i neecher a di Hortense zueche? — Jitz sy di beiden i mym Hüsi, wo nam Wille vo myr Muetter niemer vor mir hätti dry sölle. Und i wandere rueh- und raschtlos im Tal umenand und darf mi nid emal zueche la. Si isch ja ganz fründlech gsi, aber geng no — zäche Schritt vom Lyb ewäg, i jedem Wort. So emel het’s ne dunkt. Es het ne rächt nache gno. Di beide junge Dame het er nid us den Ouge gla. Der Zeiß isch uf ds Hüsi grichtet blibe, Tag und Nacht. Es extra Gstelli het er sech derfür am Fänschter ygrichtet, damit er emel ja nid mit Suechen und Ystelle Zyt verlüüri. Geng het er gwüßt, wo di beide sy. Geng het es ne zoge, sech zueche z’mache, und doch het ne vom Morge bis zum Abe d’Angscht verfolget, er chönnti ufdringlech wärde. I d’Neechi vom Möisi-Schlag het er sech nume trouet, wenn er gwüßt het, daß si stundewyt wäg sy. Da het er de albe sys Hüsi verliebt agluegt, und es het ne dunkt, er ghöri d’Stimm vo der Mama: «Lopi, chumm yne!»
Hie und da, öppen alli drei oder vier Tag, het er’s greiset, daß si sech begägnet hei, und jitz isch 89 me nie anenand vorby, ohni nes paar Wort zsäme z’rede.
Ändlech fasset er e großen Etschluß. Am letschte Tag Brachmonet isch es gsi. Da stellt er se, wo si dür ds Dorf chöme, und seit: «Chämet Dir nid mit uf d’Gemmi? Ds Wätter isch guet, und ds Frömdegstürm het no nid agfange.»
Di beide luegen enand a: wei mer? Scho lang het se di Gemmi gluschtet, aber si hei sech nid so rächt derhinder trouet. Bald sy si eis gsi, grad morn well me gah, und hei alles verabredet. Und jedes het dem andere d’Freud us den Ouge gläse.
Am andere Morge früech hei si sech troffe bim Eggeschwand hinde, im tiefe Bärgschatte. Es het ein schier a d’Finger gfrore, und alles isch nah gsi und silberig. Der Lopi het e Rucksack voll gueti Sachen uf em Rügge gha und jitz no dene Damen ihri Schale druuf gschnallet, und du hei si sech uf e Wäg gmacht, langsam und voll höflecher Wanderluscht. D’Hortense, geng vora, het ds Tämpo agä und d’Halte zum Verschnuufen und zum Rede. ’s isch prächtig gange. Me hätti gar nüt anders begährt. Vom Stock ewäg, wo men alben überno isch dür e Blick i ds Gaschteretal abe, het’s gwarmet — o i dene drü Möntschechinder. Wil es äbes Wägs gangen isch, hei sech d’Zunge glöst. Me het sech vil gha z’brichten und isch bald im Zug gsi wi alti Schuelkamerade. Und uf der letschte Strecki, am Dubeseeli, het der Lopi nüt meh anders mögen aluegen als di schöni Gstalt vo der 90 Hortense, wo so stolz vor ihm härgangen isch dür di wildi Steiwüeschti und derzue gsunge het.
Uf der Paßhöchi hei si sech es gschützts Plätzli i de Felse gsuecht, ihre Proviant uspackt und mit wahrer Andacht di ganzi Parade vo de Walliser Bärge betrachtet. «Dert sy d’Mischabel, dä silberig Hahnechammen im Dusem, und dert, rächts dervo mueß ds Matterhorn sy», fat der Lopi a erkläre. «Wartet!» Mit däm zieht er am Rieme vo sym liebe Zeiß. «Ja, z’Gugger, was isch jitz das?»
«Heit Dr ne verlore?»
Der Lopi wird güggelrot, wo-n-er antwortet: «Ne nei, i ha ne nid verlore. Daheime gla han i ne. I ha ne no uf em Tisch zwäggleit gha und du...» (Er het nid fertig gredt. Hätt er sölle säge: und du no einisch zum Hüsi ufe gluegt?) «Bin i jitz geng mit dem lääre Fuetteral gloffe?»
Das het richtig z’lache gä, und er het tapfer mitglachet, aber doch du gseit: «Sünsch bin i de nid e settige Sturm. Dir dörfet mer’s gloube!»
Di beide Dame hei o hinder em Rügge vom Lopi geng wider afa lache. Er het kei Ahnung dervo gha, daß o si im Hüsi oben es Fernröhrli besässen und flyßig bruucht hei, und daß me mängisch hinder em Fellade vüre der Lopi bi syr Stärneguggerei beobachtet het.
Das lääre Fuetteral het e guete Bitz Schüüchi und Frömdi zwüsche dene junge Lüte gmacht 91 z’verschwinde, so daß si uf em Heiwäg no harmloser brichtet und gsunge hei.
Wo si wider gägen Eggeschwand abe chöme, fragt der Lopi, ob si geng no zfride syge mit ihrem änge Hüsi.
«Wi länger, descht besser», seit d’Hortense. «I gangen i allem Ärnscht mit dem Gedanken um, das Hüttli z’choufe. Mir isch es so wohl hie obe, daß i am liebschte gar nie meh under d’Lüt gieng. I ha der Mama scho gschribe derwäge, und i gloube, es wär nere no so rächt, so nes Ferie-Hüsi z’ha, damit me nid jedes Jahr studiere müeßti, wohi men über di heißi Zyt well.»
«Wäm ghört’s eigetlech?» fragt der Lopi.
«Der Notar het is gseit, amene Frömde, amene wunderleche Chuz. Bis jitz heig er niemer welle dry la, aber, er gloubi, jitz syg’s ihm verleidet. Das wär äbe günschtig.»
Und wider het niemer gseit: «Chömet doch einisch cho luege!»
Uf em Heiwäg i ds Hotel het der Lopi sech gseit: «So guet gfallt’s dir dert, daß du’s möchtisch choufe! Hm. Das chunnt guet. — Und de ig?»
Bald druuf het sech du der Strom vo de Frömden und andere Ferie-Lüt i ds Tal ergosse, und me isch nümmen under sich gsi.
Ei Tag, nadäm me sech schon e Chehr nümme begägnet het, etdecke di Dame vom «Larix», daß öpper Frömds i der Hotelstube huset, wo me so mängisch der Lopi hinder sym Zeiß beobachtet het. 92 Ja, der Lopi isch mit mene heroischen Etschluß verreiset.
Di Froue Brunner — d’Mama isch du o no use cho — hei wahrhaftig mit dem Notar afa underhandle, und es isch nid lang gange, so het er ihres Choufsverspräche gha. Er söll’s emel ja nid öpper anderem gä, ohni’s ihne vorhär no z’säge. Der Notar het das versproche. Syni Instruktione het er natürlech nid verrate. «Wenn di Froue Brunner ’s wei choufe, so gäbet ne’s», het der Lopi ihm uftreit, «aber niemer anderem! Gheiet ne’s nid häre, aber ganget mit dem Prys abe, bis si zueschlöj.»
Erscht, wo-n-es z’Kanderstäg obe wider gstillet het, d’Chüeh vo den Alpen abe cho und d’Lärchen und Birkli wi gääli und roti Flamme zwüsche de Tanne gstande sy, het me der Lopi wider atroffe. Hie und da sy si wider es paar Schritt mitenand gloffen und hei o öppen e chlynere Spaziergang mitenand underno, der Lopi und di Dame vom Chalet; aber neecher cho sy si sech nid, und er het’s gseh cho, daß der erscht Schnee se-n-alli drü us em Bärg-Paradies vertrybt, ohni daß der Möisi-Schlag sy Zwäck erfüllt hätti.
Da fragt er du einisch so bylöufig d’Hortense, ob si geng no dra dänki, das Hüsi z’choufe.
«Ja, dänket», seit si, «mir sy rächt übel drinne mit däm Notar. D’Mama wäri dezidiert gsi, ’s z’choufe; aber daheim hein ere du alli Lüt abgrate: wi channsch numen o! Nie mueß me so öppis 93 choufe! Das isch es schlächts Gschäft. Und warum alli Jahr a ds glych Ort, wo men es Land voll Plätzli het, geng eis schöner als ds andere! D’Mama het der Muet verloren und möcht’s jitz lieber la sy. Aber jitz chunnt dä Notar und wott se nid us em Lätsch la. Er heigi ds Choufsverspräche, und si müeßi zale!»
«So sy si halt», antwortet der Lopi. «Das isch e böse Handel.»
Im stille het er dänkt, jitz hätt i ds Schnüerli i der Hand vom Möisi-Schlag. Jitz chönnt i der Retter i der Not spile. Aber wär weiß, es chönnti no einisch der lätz Wäg gah. Di Hortense lat sech nid gärn hälfe. Aber öppis sötti gah. — Wi het doch albe der Papa gseit: öppis für ds Härz möcht er mir zueha, und er het geng ta, wi wenn das Hüsi mir derzue sötti verhälfe.
Für ds Härz! — Wi wär’s, wenn i vo der Hortense öppis für ds Härz würdi höische? I gloube geng, das verstüend si de no. — Und versteit si’s nid, henusode, so weiß i de o, woran i bi, und cha s de ohni das Hüsi am Änd o mache. — Aber reue würd’s mi doch.
Es isch e wundervolle Herbschttag gsi, wo-n-er sech ufgmacht het zu neren Abschidsvisiten im Chalet. Me het ne-n-epfange wi ne lieben alte Fründ, und der Lopi het gmerkt, daß doch e Schatten uf ds Gsicht vo der Hortense gfallen isch, sobald er dervo gredt het, er müeßi jitz wider a d’Arbeit und Kanderstäg der Rügge chehre. Das 94 het ihm Muett gmacht. Und wo d’Mama Brunner und d’Fründin sech dra mache, der Namittagstee z’rüschten und er en Ougeblick allei mit der Hortense vor em Huus sitzt, fat er afa chlage, wi leid es ihm eigetlech sygi, wider i ds Ußland z’müeße. Er heigi ja keis Hei meh i der Schwyz und er verlüüri je länger descht meh alli Fäden us der Hand, wo ne no a di alti Heimet bunde heige. Und du hei si beidi gschwige. Und ds Ruusche vo de Wasserfäll het ghulfe, se wehmüetig stimme.
«Ach», seit ändlech d’Hortense, «wi schad, daß dä Summer vorby isch und daß me wider abe mueß! — Aber wüsset Dir was, Herr Häbsguet: Dir heit’s ja i der Hand, wider Fueß z’fasse. Choufet doch Dir das Hüsi!»
Er bohret mit sym Stäcken im Härd ume, het Härzchlopfen und seit ändlech mit nere chly waggelige Stimm: «Und de Dir und Eui Mama? — Und — — — was söll i allei i däm Hüsi?»
Und wider schwyge beidi. Und wo-n-er ufluegt, gseht er, daß der Hortense Tränen under de länge sydigen Ougehaar vüre chöme.
Da nimmt er ihri Hand und fragt: «Wei mer’s nid zsäme ha, das lieben alte Hüsi?»
Jitz schlat si d’Ougen uuf und luegt ne-n-a, und er weiß alles.
«Ja?» fragt er, und ohni nes Wort abz’warte, schlat er nere d’Armen um e Hals. Und so sy si no gsi zwüsche Brieggen und Lache, wo di andere chöme, der Tee sygi fertig. D’Mama het nam 95 Türpfoschte griffen und mit der andere Hand a ds Härz.
«Chömet», seit der Lopi, «i mueß Ech allnen öppis säge. Chömet yne!» Er geit i ds Huus, und i der alte heimelige Wohnstube, wo ne-n-alles alachet, wi wenn syni Eltere hinder em Holztäfel stüende, fahrt er furt: «Jitz ghören i’s wider schla, ds Härz vo myr Muetter, da inne. — Gället, Frou Brunner, Dir hättet das Hüsi gärn gha für Eui Tochter? I gibe nere’s. Es isch nämlech mys. Der wunderlech Chuz bin i. Weit Dr’s, Hortense?»
«Ja, was weit Dr derfür?» fragt si.
«He, numen Euch.»
«Nume?!»
Dermit sy si sech wider um e Hals gfalle.
Gägen Abe sy du di Verlobte no zum Plätzli uf em Fluehband gange, wo der Lopi zum erschtemal mit dem Zeiß uf sys Hüsi und syni Mieter abe gluegt het, und dert hei si sech du vil, vil gha z’erzelle, wi alles cho sygi. Und d’Hortense het brichtet, wi si eigetlech ihn, Lopi, scho denn i ds Härz gschlosse heigi, wo-n-er se zum Mitfahren uf syr Maschinen yglade heigi und wi si du unglücklech gsi sygi, daß er ihre Bscheid so ärnscht gno heigi. Und wo sy Papa du gstorbe sygi, da heig er se so duuret, daß si sech gschwore heig, si gäb sech keim andere Ma als ihm.
O, was het’s da nid alles no gä z’brichte! Und schier zu Träne glachet hei si, wo me dür ds 96 Ruusche vo de Bärgbech ne Motor ghört surren und tief unden einen uf mene Surriburri der Büehlstutz abfahrt und luege mueß, wi-n-er d’Ränk nimmt, und nüt gseht vo der ganze wundervolle Bärgherrlechkeit um ihn ume.
Ds Mänis Bröggi
Säget mir, was dr weit, aber so nes Büüßi isch halt nid nüt. Wenn dir dem Herr Anshelm sys Bröggi gkennt hättet — wüsset dr, der Mäni Anshelm i der Joliette, da dem Dinggeläri sy Schwager, wo verwiche wider ghüratet het, wo-n-er scho mit eim Bei im Grab... ja nei, das chönnet dir nid wüsse. Afin, das isch ja glych. Also der Mäni Anshelm — die Hushaltig hättet dir sölle gseh! Dä guet Mäni het syr Läbtig nid gwüßt, was ihm fählt, und das isch du no gar mängem arme Wäse z’guet cho. Er het e grüüslechi Liebi i sech gha und hätt am liebschten alls a sys guete Härz drückt, wo um ne-n-ume gramslet het. Juscht drum het er erscht ghüratet, wo-n-es sech du bald nümme derwärt gsi isch. Er het geng gmeint, so ne Frou schlücki de d’Liebi alli und löj niemerem nüt meh vür. Und bis a d’Houptsach hein ihm syni Tierli und Sächeli ersetzt, was e Frou ihm hätti chönne sy. So het er sy Liebi verzatteret. Und de isch’s ihm de ärnscht gsi dermit. Alles, was dervo profitiert het, hätti de söllen im Fride mitenandere läbe. Nüt het ne so möge, wi wenn öppen eis dem andere vor der Sach het welle sy. Da het er de chönne tue wi lätz. Het er nid einisch, wo en Amsle vor em Huus im 98 Grien mit ihrem gääle Schnabel amene Meiechäfer der Buuch usgruumt het, brüelet: «Du donners Fräßhung, du! Chönnet dir nid enandere ds Läbe gönne! Raum für alle hat die Ärde!» Es dicks Buech het er dem Vogel zum Fänschter uus nache gschosse. Es Luegen isch es de richtig für nes weichs Härz, wenn eso ne Chäfer alli sächs Bei obsig streckt und mit syne schwarze Chrälli-Öugli weielet, daß Gott erbarm, und so nes großes schwarzes Vogelunghüür weiß nüt Gschyders als ihm, Bitzli für Bitzli; ds Descheniere, ds Bratis und ds Entremets us em Lyb z’picke. Tüet ech einisch a Platz vo so mene Gueg! Me luegt ganz vo sälber, öb me d’Chnöpf alli zue heig, wenn me so öppis ghört. Jä!... —
Natürlech het di Amsle nid uf ds Buech gwartet. Das het du dä arm Chäfer z’vollem vermueset, und du isch’s ume guet gsi.
Aber a settige Tagen isch de albe nüt meh mit ihm gsi z’welle. Förmlech glitte het ech dä guet Mäni. E Spinnhubbele voll toti Fliege het ihm der bescht Luun chönne verderbe. Het men ihm gseit, d’Spinnele wellen o gläbt ha, so het er gseit: «He ja, äbe. Das isch juscht ds Grüüsleche, daß me keim cha Rächt verschaffe, ohni dem andere weh z’tue.»
Das isch aber alles no nüt gsi, gäge was du ei Summer cho isch. Der Mäni het en alte Hüehnerhund gha. Schön bruun und wyß tschägget, dick, halbblind und guetmüetig vo dertnache, het 99 das Tier mit allem im süeßischte Fride gläbt, sogar mit dem Büüßi. Warum hätte si o nid sölle! Es jedes het sy Sach gha. Ds Büüßi, e möhrig zeichneti Broccard-Chatz mit wyße Tälpli und mene dicke schwarze Stil, het es heiligs Vorrächt gha uf alli Ruehbett, Fauteuils, Ofetritte, der Medor het an allnen Orte syni Decheli gha. Halbi Tage lang sy si so binenandere gsi, der Mäni mit mene Buech im Ruehbettegge, näben ihm ds Bröggi und zu syne Füeße zsämegchrugelet der Medor. Di Tierli hei gmeint, das müeß eso sy und hei nüt anders begährt. Isch grad nüt Gäbigers umewäg gsi, so het ds Büüßi sech a ds Medors Beinen umegstriche. Mängisch isch es ihns sogar acho, no chly mit ds Medors Stil z’narrle, wenn er vor sym Herr ghöcklet und vor Gluscht ob mene Zuckerbitzli mit dem Stumpe gwädelet und der Bode gwüscht het. Hei öppe d’Moudine dem Bröggi nes Ständli bracht, so isch der Medor under se gfahre, het eint und andere verwullet, ohni daß ds Bröggi mux gmacht hätti. Im Gägeteil. Das het uf der Fänschtersimse chönne zueluege, het der Schnouz gstellt und us syne schmalen Ougeschlitze no gwunke: «Gib ihm nume, gib ihm!»
Aber, wi gseit, der Medor het nümmen an allnen Orte nachemöge, und so het’s du halt doch chönne gscheh, daß ds Bröggi sy jugedlechi Tournüre verloren und ds Mänis Chöchi gfunde het, me müeßi däm Tierli ne Chorb mit mene weiche Gliger rüschte. Vo denn ewäg isch ds Bröggi 100 närvös worden und unartig gäge Medor. Mir nüt, dir nüt isch es däm alte Fründ a Chopf gfahren und het ne-n-übel verchrauet. Afe bald alli Tag het’s dere Gschichte gä, und das het der Mäni g’ergeret. «Wenn’s nid besseret, so mueß mer di Chatz furt», het er gseit. «Der Hund isch länger im Huus, d’Chatz mueß nahgä.»
Ds Chöchi het glachet. «Bringet e Chatz wäg!» het es g’antwortet. «Die chunnt Ech zwänzgmal für einisch ume, Herr Anshelm, Dir chönnet se so wyt ewäg tue als Dr weit.»
«Ja nu, so mueß me se töde.»
«Töde?» Ds Lisebeth het müeße lache.
«Item, i wott Fride ha im Huus.»
Ds Chöchi het Mänin gkennt und wohl gwüßt, daß er’s nid über sech brächti, eis vo syne Tierli la z’töde, es sygi de us luter Erbarme, öppe wägen ere böse Chrankheit.
Jitz hei du z’sälbisch Husröteli im Peristyle vom Herr Anshelm gnischtet und brüetet, und es isch ds Mänis Freud gsi, zuez’luege, wi di Vögeli ihri Junge gfuetteret hei. Uuf und nache het er uf en Ougeblick passet, wo di junge Vögeli hei söllen usflüge. Und wil er Angscht gha het, es chönnti de nes Unglück gä, het er befole d’Chatz yz’sperre, bis di Usnäschteten übere sygi. Aber bheit e Chatz es paar Tag lang im Chäller, wenn am Morge d’Vögel pfyffen und z’nacht d’Moudinen um ds Huus stryche! Es isch richtig nid lang gange, so isch ds Bröggi wider vorusse gsi, und 101 gäb wi me gluegt het, so het’s der Ougeblick erlickt, und grad dem Mäni vor den Ouge ds erschte junge Husröteli, wo zum Näscht uus trohlet und im Grien umenandere gfäcklet isch, erwütscht, und i der Schnöugge dervo treit.
Jitz wolle! Jitz isch Murten über gsi. Da het’s nümme gheiße Büüß Büüß. — Souchatz, verdammti! isch no ds lindischte gsi, wo-n-er ob allem Nachespringe vüre gchnürschet het. Nümme gspürt het er sech vor Töubi. Zwänzgmal het er mit dem Jäthouestil i ds Gstrüpp yne ghoue, mängs Eschtli, mängi Blueme verschlage, aber d’Chatz het er nie breicht. Die het under de Büsch gsunge vor Mordgier und isch, ohni das arme Vögeli la z’fahre, geng im letschte Momänt wider etwüscht. Zletscht isch si nid grad i ds Dütschen use, aber doch über d’Guetsgränze, und der Mäni Anshelm het, wi der Blücher z’Genappe, müeße blybe stah.
«Jitz hingägen isch’s fertig», het er zum Chöchi gseit. «Jitz mueß si töt sy!» Alles z’Beschtrede het nümme zoge. Er het nid lugg gla, bis der Chrischteli Zaugg isch bstellt gsi.
«Lue nume, es reut ne de», het ds Lisebethli gseit. «I bchenne das afe. So gwüß daß di Chatz furt isch, so plaget’s ne.»
«Bifolen isch bifole», meint der Chrischteli, «i cha de nid alli Bott umecho. We mer se jitz numen afe hätte!»
«Wosch se schieße?»
102 «Bhüet is Gott nei. Häb nid Chummer! I bi mer nid sicher gnue, daß i se breichti. I nime se-n-in e Sack u la se-n-i d’Aare. Me tuet e große Stei zue re-n-i Sack u dernah ungere mit u fertig. So geit di Gschicht. — Hescht e Sack?»
«Es wäre re scho da; aber die reue mi.»
«Ja nu, so lue süscht für eine!»
Ds Lisebethli het i syne Schäft umegnuschet und zletscht en alte, bröde Härdöpfelsack vüre bracht. Der Chrischteli het e brave Stei gsuecht, und so wär du bis a d’Chatz alles binenandere gsi.
«Jitz mueß halt der Herr zueche», het ds Chöchi gseit. «Ihm folget si de no am erschte.»
Aber sit der wilde Jagd vom letschte Mändig het nöue ds Büüßi de caresses vom Mäni o nümme vil nahgfragt. Es isch fei es Chehrli gange, bis er’s het zueche glöökt gha. Ändlech het er’s uf den Arme gha und ’s buttelet wi nes Nätschtbuzli. «Arme Gügger!» het er gseit und sys schöne Bröggi gstrychlet. No nie het ihm das Büüßi so guet gfalle wi grad jitz. Am liebschte hätt er’s wider la springe; aber er het sech doch vor em Chrischteli geniert. Ds Bröggi het nöue nüt aparti Nätts gfunden a däm Stei und nid begriffe, warum es zu däm i Sack yne sötti. No gäb ihns der Chrischteli am Äcken erwütscht het, isch es i mene mächtige Satz über ds Lisebethli übere dervo gsi, und das het vor Chlupf und Lache no lang der Sack dargstreckt, wi wenn der Mond dry abe sötti.
103 Dem Büüßi sys Vertrouen isch ob der Komedi nid grad gwachse. Ds Chöchi und der Chrischteli hei enandere Komplimänt gmacht, weles daß dümmer ta heigi, und ob allem däm isch für hütt nüt meh us der Sach worde. Aber ds morndrisch isch es ne du grate. Der Mäni Anshelm het sy Töubi wäge de Vögeli no nid verworgget gha, und wo sech d’Chatz zue-n-ihm zueche gla het, het er se so lang goumet, bis ds Chöchi der Chrischteli het greicht gha und dä-n-ihm se du grad ab der Achsle het chönne bim Chrips näh und i Sack versorge. Der Chrischteli het richtig nachhär o gwüßt, was so nes Büüßi vornen a de Tälpli het. Aber ds Chrischtelis Hut isch ja nid vo Maroquin gsi.
Und wi’s ds Chöchi het voruusgseh gha, so isch es cho. Der Mäni Anshelm isch steiunglücklech gsi. Wi ne rächte Verräter isch er sech vorcho. Het nid das arme schöne Tierli nes Vertroue zue-n-ihm gha? Und so nes Vertroue z’mißbruuchen isch doch eigetlech vom wüeschtischte, wo’s git, syg’s a mene Möntsch oder a mene Tierli. Der Mäni het wohl gwüßt, daß me ne numen uslacheti, wenn er öpperem öppis vo sym Chummer sieg. Drum het er alles i sech yne verworgget und sech descht meh dermit plaget. Es wär ihm nid schwärer uf em Mage gläge, wenn er e lybhaftige Möntsch a ds Mässer gliferet hätti. Fascht jedi Nacht isch ihm sys Bröggi im Troum vorcho, und wenn’s es scho nid i möntschleche Worte sym alte Meischter vorgmiauet het, so het der 104 Mäni doch ganz guet verstande, was es gärn hätti möge säge. «So?» hätti’s öppe gseit. «Also das isch jitz di berüehmti Gottähnlechkeit vo euch Möntsche, daß men eim i de süeßischte Tönen im ganze Garten umenandere rüeft und löökt: ‹chumm Büüß, Büüß chumm›, und dernah, wenn me sech zueche lat, ein strychlet und chüderlet und, wenn’s grad am schönschte wird, in e Sack stoßt und über d’Brügg i d’Aaren abe schmeißt. So syd dr, dir gstabelige, zwöibeinige Hoffertsdoggle! Und de redet dr de no üs Chatze Faltschheit nache!»
Es het sech dem Mäni mängisch rächt uf ds Gmüet gschlage, wenn er na mene settige Troum erwachet isch. Aber a was gwanet me sech nid uf der arme Wält? Ändlech het sech o der Mäni dry gfunde, und wenn d’Vögeli so rächt gjuheiet hei um ds Huus ume, so het er dänkt, eigetlech syg’s doch es Glück, daß er sy bösi Chatz los sygi. Um keis Gäld wett er di ganzi Affäre no einisch düremache. I sym ganze Läbe nie meh well er e Chatz zueche tue. Ehnder würd er sech mit mene Chuchischaft voll Müüs lyde, als je wider öppis Dumms eso ga astelle.
Es isch emel schon e Wuche drüber gange gsi, da chunnt er ei Morgen i ds Sääli, und was gseht er dert? — Sys Bröggi! Er het sech schier am Tisch müeße ha vor Chlupf. Schön z’mitts uf em Ruehbett isch es ghöcklet. D’Tälpli het es voryne gchrümmt gha, rund wi Weggli. Derzue het es blinzlet und gar tuusigs heimelig gspunne.
105 Isch jitz das sys Gspänscht oder ds Bröggi sälber? het er sech gfragt. Aber er het wohl gseh, daß es sys eigete Büüßi gsi isch.
«Lisebethli, was isch da gange?»
«He, was wett gange sy? Isch es öppen e frömdi Chatz?»
«Nei nei, i kenne se da a dene zwöine rote Tüpfli hinder em Ohr.»
«I begryffe richtig nüt dranne. I ha no nie ghört, daß totni Chatzen umgange, ehnder öppe no, daß en Uflat vo Möntsch als Chatz no einisch dür ds Läbe müeß, weder...»
«Der Chrischteli mueß mer häre! I wott wüsse, was da gangen isch.»
Der Chrischteli isch cho, und der Mäni isch ihm uf d’Seel gchnöiet. «Lat gschoue, Chrischteli, use mit der Sprach! I wott wüsse, was Dr mit myr Chatz gmacht heit.»
Tüür und heilig het sech der Chrischteli verschwore, es chönni nid sy, daß di Chatz no läbi. No am glychen Abe, grad uf em Heiwäg, heig er se-n-uf der alte Brügg überuus gschosse.
«So lueget sälber, ob si no läbi!» het der Mäni gseit und der Chrischteli i ds Sääli zoge. Da het’s du nüt meh gä z’brichte. Der Chrischteli het nume geng der Chopf gschüttlet und gseit: «Es nähm mi jitz de o bau wunger, was da gangen isch. Es düecht mi säuber o, es syg se. Si glychet ere-n-emu wi ei Tropf Wasser dem angere.»
106 Der Herr Mäni, ds Lisebethli, der Chrischteli binenandere — nume no der Sack het gfählt; aber ds Bröggi het dänkt, uf dä well’s nid o no warte, het e höche Buggel gmacht und isch mit eim Satz zum Fänschter uus.
«Ähä!» hei si alli drü gseit und glachet. Und der Chrischteli het dem Büüßi nachegrüeft: «Du geisch, gäb’s ume na Härdöpfel schmöckt, he?»
«Ja», het der Mäni gmeint, «wenn me so nes Tierli chönnti frage, was es erläbt heigi!»
«’s isch villicht gschyder, si chönne ds Muul nid bruuche», seit du ds Chöchi zum Chrischteli.
«Ho wäge dessi, Lisebeth», git dä ume, «i hätti vo da nache nüt z’schüüche!»
Er het o i aller Treui chönne derzue stah, daß er sy Sack überuus gschlängget heigi. Er het ja nid gmerkt gha, daß er im Wirtshuus, wo-n-er im Vorbygang sy Schoppe gno het, bim Usegah der lätz Sack erwütscht und statt mene Stei und nere Chatz e schöne möschige Zuckermürsel i d’Aare gworfe het. Dä isch o us nere Herrechuchi cho und het eim «ghört», wo gwüßt het, was Anno 1917 d’Chriegsherre für ds Gääle zalt hei. Prezys wi hütt der Chrischteli het du dä o gseit: «Es nähm mi jitz de o bau wunger, was da gangen isch», wo undereinisch der Zuckermürsel i sym Sack gmiauet het. Er het du richtig bald errate, was gangen isch; aber ds Reklamiere het er us gwüsse Gründen underwäge gla.
D’Glogge vo Nüechterswyl
«Und fertig isch’s, es git eifach kener Wunder meh», het ds Weier-Mädi, d’Bürsch-Schnydere vo Nüechterswyl, gseit, e Nähtlig gwichset und wider afa arbeite.
«Das hesch jitz afe mängisch gseit», antwortet ihres Meitschi, ds Gritli, «es isch grad, wi wenn du no uf öppis Bsunders wartetisch, Muetter!»
«Uf was wett i warte? Emel afe hienide warten i gwüß uf nüt meh, weder öppen uf nes säligs Änd.»
«Ach, Muetter!»
Ds Gritli het ganz rächt gha. Es het’s wohl usegschmöckt, daß d’Muetter uf öppis blanget het, uf öppis ganz anders no als numen es säligs Änd. Aber um kei Lieb het si mit der Sprach wellen userücke. Dem Gritli isch uf d’Längi ufgfalle, daß d’Muetter settig Sache fascht jedesmal gseit het, wenn si z’Nüechterswyl äne glütet hei. Das het me gwöhnlech nume ghört, wenn ds Wätter het wellen ändere, wenn der Moosluft gangen isch. Das isch aber o öppis ganz eiges gsi. Da het, wi grad hütt, di ganzi Wält z’ringsetum grad no einisch so schön usgseh als sünsch. Alles isch eso dütlech vüre cho. Am äneren Aarebord hei di alte Wydebüsch der Reie nah silberig gflimmeret, wi wenn en unsichtbaren 108 Ängel würdi drüber wäg stryche. A den uralte Burehüser het me dür e Schatte vo de Vorschärme jedes Träm a der Huswand mögen underscheide, und uf de Stroudecher hei d’Mieschpflaartsche glüchtet wi heitergrüene Sydesamet. Am Bärg hinder em Dorf isch mänge Chammen und Chrache vüre cho, wo me sünsch gar nid g’achtet het. Und uf der Aare het sech e tiefblaue Himmel gspieglet. Es hätti wahrhaftig wyters nüt bruucht, so het men i sym Härz e Längizyti gspürt na öppisem, me hätti nume nid rächt chönne säge, na was. Die, wo gnue hei vo de Lüte, sägen alben i settigen Ougeblicke, si heige Längizyti nam Himmel. (Es mueß also z’zytewys uf där arme Wält doch o no chly na Himmel usgseh.)
Was aber hütt dem Weier-Mädi ds Nachedänken erscht rächt hindertsi dräjt het, das isch äbe ds Chilcheglüt vo Nüechterswyl gsi. Bald het me’s nume so schwach ghört, wi ds Ruusche vo de Wyden änet der Aare, bald het’s voll und mächtig tönt, wi wenn a menen Ort, höch i der blaue Luft obe, e hundertstimmige Sängerchor der Ton agäb, schön, weich und fründlech.
Warum aber di Musik ds Mädi derzue bracht het, z’säge, es gäbi keini Wunder meh? — Da mueß me halt scho sy Verwandtschaft mit dene Glogge kenne. Mädi het e Vergangeheit gha. Ja wäger, wenn men ihm’s scho nid agseh het, so wenig wi dem Weierguet sy Name. Di eltischte Lüt hei sech nämlech nid möge bsinne, daß dert 109 umenanderen öppis wi ne Weier gsi wäri. Und ds Mädi sälber het o kei andere gwüßt als öppe dä vom möntschlechen Eländ, wo-n-es flyßiger drinne badet het als sünsch irged i mene Wässerli. Ds Mädi isch es subers Pärsönli gsi und het äbe grad das für sech gha, daß es a sym inwändige Möntsch bsunderbar suber us der Träneschwemmi vo syne junge Jahren usecho isch. Was het’s derfür chönne, daß es eis vo de hübschischte Meitscheni z’Gydischtorf obe gsi isch und daß niemer rächt Sorg gha het zue-n-ihm? Da het’s du halt einisch öppis Lätzes gä, und das Meitschi da vor ihm, wo mit ihm gschnyderet het, hätti bi mene Haar sy Läbesreis z’früech aträtte, für der ehrlech Name vo sym Vatter i Reispaß z’übercho. Das arme Mädi het du gar gruusam hert düre müeße, und gäb wi-n-es sech underzogen und yzoge het, di Schynheilige z’Gydischtorf obe hei’s so lang für nes rüdigs Schaf agluegt, bis es nam Tod vo sym Ma zsämepackt und i Weier bi Nüechterswyl abe züglet isch. Grad öppe gar liecht gmacht hei si-n-ihm’s ja dert o nid; aber es het sech nüt drum gkümmeret, ds Läbe tapfer vornen agfangen und sy Wäg gmacht. Di böse Müüler hei nüt an ihm gfunde, gäb wi si na ds Mädis Leumund gschnellt hei. Wenn me so als Hüürlig under alte Hechte läbe mueß, isch es geng besser, me machi nid vo sech z’rede, weder im Böse no im Guete, vowäge me cha sicher sy, daß di liebe Mitmöntschen o hinder em Guete, wo ne vo früecher här verbrüelete 110 Möntsch öppe tuet, no öppis Schlächts suechen und gwöhnlech o finde, sintemal üsi Grächtigkeit es uflätigs Chleid isch. Das het ds Mädi wohl gwüßt, und drum het es sech schön still gha. Aber es git Lüt, wo’s nid emal möge verlyde, wenn sech öpper still het. Da syn ere gsi, si hei’s dem Weier-Mädi nid gönnt, daß es ohni Spändkassier het möge gschlüüffe. «Der Tüüfel weiß, was da geit», het’s öppe gheiße. Wo me du aber o uf d’Längi nüt Uguets am Mädi gfunde het, hei si du en andere Ton agschlage. «Die?» het’s du gheiße, «die verdienet schön Gäld, me mueß de öppe dra dänke, wenn’s nachen isch, für ds Stüürregischter z’revidiere!» Und so guet wi der Moosluft dem Mädi albeneinisch e Schwall Chilcheglüt zueche treit het, so guet het er ihm o hie und da so nes Wülkli Pfäfferstoub zueblaset.
Aber einsami Böum wachse grad. Und so isch o i ds Mädis Wäse mit der Zyt öppis cho, wo mänge Staatsma chly meh dervo chönnti bruuche. Nid nume het es d’Lüt la schwätze, es het e gwüsse Trotz i sech treit. Vor mene schwyzerische Staatsma het’s o das voruus gha, daß es Zyt und Stilli gnue gha het zum Nachedänke. Und da het es albe, wenn der Böswätterluft gangen isch, i sech yne deklamiert: «Hab ich das Haupt zum Freunde und bin beliebt bei Gott, was kann mir tun der Feinde und Widersacher Rott?» Us där sichere Position use het es sech under de Lüte ganz frei verta und sech vor niemerem gförchtet, nid emal 111 vor em Gmeindsschryber, wo doch gmeint het, vor syr Amtswürdi sötti so nes Witfroueli froh sy über ds nächscht bescht Muusloch, zum dryschlüüffe.
Jitz het’s du di Jahr einisch gheiße, me mangleti z’Nüechterswyl es neus Chilcheglüt. Di einti vo den alte Glogge het e Spalt gha und het tschäderet, und eini allei la z’lüte hätte sech d’Nüechterswyler nid derfür gha. Im Chilchgmeindrat isch men eis worde, mit dem Herr Diräkter Mohr vo der Ysehütten im Lohn usse z’rede. Wenn me doch so ne Fachma i der Gmeind heigi, so müeß me dervo profitiere. Praktisch und hushälterisch, wi si gsi sy, hei si dänkt, wenn me di Glogge dert chönnti la gieße, so überchäm me ds neue Glüt um e halbe Prys. Aber der Herr Mohr het gseit, uf das syg är nid ygrichtet, me müeßi grad zu mene rächte Gloggegießer, är welli d’Sach scho a d’Hand näh, wenn si-n-ihm der nötig Kredit gäbe. Wo der Devis cho isch, hei di einte Gmeindsmanne gfunde, das wäri nöue wohl vil Gäld; aber di andere sy der Meinung gsi, jitz müeß einisch öppis gah, und wenn die z’Glüüßligen äne drei Glogge vermöge heige, so vermöchte si z’Nüechterswyl sauft viere. Das gangi nid wägem Platz im Gloggestuehl, het’s du gheiße; aber dreie müeße sy, und das de derfür größeri als die vo Glüüßlige. Der Herr Mohr het däm z’Bescht gredt und versproche, es gäb de ganz en apartigi Harmonie. Vo Es und Des und Fis und Gis und Dur und Moll het er e gschlagni Halbstund 112 lang gredt. Der Chrume-Bänz hätti gärn gfragt, ob sech nid uf em Gwicht vo där Ruschtig öppis ließ erhuse; aber er het sech doch nid rächt trouet. Am Sunntig druuf het er du uf em Heiwäg vo der Predig der Schuelmeischter drüber usgfragt, und dä het du gseit: «Nei, aber öppis Silber ghörti in e rächti Gloggespys, wenn’s es schöns Glüt gä söll!» Er het du wyter erzellt, i alte Zyte heigen albe di fromme Lüt bim Gloggeguß vo ihrne Choschtbarkeiten i ds Metall gworfe, und das heig de de Gloggen erscht rächt der Ton gä. «Das wird öppe scho so sy», het der Chrume-Bänz gseit. Är und der Schuelmeischter sy frommglöubigi Manne gsi und hei dänkt, so nes Opfer chönnti wohl dem Glüt e guete Klang gä. Aber äbe, hei si beidi gfunde, wenn’s hüttigstags nid scho sünsch am Gloube fählti, so würde sech d’Lüt doch uf alli Fäll no bsinne, gäb si vo ihrne Choschtbarkeite dra stiftete. Settig Lüt syge jitze dünn gsäjt.
Wi all Sunntig, so het o ds Weier-Mädi der sälb Tag der glych Wäg gha wi di beide Manne. Es isch vor ne här gange, und wil der alt Lehrer afange chly hert ghört het, hei si beidi lut gredt, und ds Mädi het alles verstande. Wo sech ihri Wääge trennt hei und äs gäge Weier abboge het, isch es scho eis gsi mit sech, es well dem neue Glüt vo Nüechterswyl zu mene gottgfellige Klang verhälfe. Und es het o scho ganz bestimmt gwüßt, wie und was. Bars Gäld i d’Gloggespys, das het ihm 113 nid gfalle; aber Choschtbarkeite — das scho ehnder. I sym Trögli isch z’underscht unde no ds Göller vo syr schöne büürsche Meitschitracht gläge, e letschte Räschten us syr übermüetige Jugedzyt. Di schöne, schwäre Chettene hei sys Bsinnen a di unglückleche Tage bunde, wo-n-es sech vergässe het. Bis jitze het es se geng no dänne ta, wil es dänkt het, es chönnt einisch i der Not de no schön druus löse. Aber jitz isch’s ihm klar und dütlech gsi, wo das Silber hi ghöri, und im Gedanken a das Opfer het es scho ganz ufgläbt, so daß ds Gritli gfunde het, so heiter heig es d’Muetter de scho lang nümme gseh. Wohär das cho isch, het es sech nid rächt chönnen erkläre: es het halt dänkt, d’Muetter sygi umen e chly besser zwäg als e Zytlang.
Warum ds Weier-Mädi syni Göllerchetteli het wellen i der Gloggespys ha, isch niemer nüt agange. Der Einzig, wo’s het sölle wüsse, het ja gseh, was es macht. Es het a mene schöne Sunntignamittag ds Meitschi zu Nachbarlüte gschickt und du sy Silberschatz vüre gno. Wo-n-es di schöne Haften i der Sunne het gseh glänze, het es d’Chettenen es paarmal vo eir Hand i di anderi la rünnen und derby a di alte Zyte dänkt. Da isch eis um ds andere wider an ihm vorbygange, mängs leids, aber doch de o wider so mängi schöni Stund, und es isch rächt truurig worden ob em Gedanke, daß di harmlosi Freud so ring über d’Sträng schlat und, wenn me se nid z’rächter Zyt bändiget, 114 i ds Verderbe füehrt. Und wi wenig bruuchti’s doch eigetlech, für uf em guete Wäg z’blybe! Aber da dänkt eis äbe nid geng dra, und dernah mueß es de syr Läbtig dranne chrääze. — Im Dorf äne het’s juscht drü glütet, und vo Zyt zu Zyt isch e Ton vo der gspaltne Gloggen über di herbschtbruune Matte cho z’flüge. Z’erscht het’s ds Mädi nid g’achtet. Aber einisch, wo’s grad e chly luter tönt het, isch’s ihm du doch wi ne Mahnruef ygange. «Es isch wahr», het’s gseit, «was gscheh isch, cha me nümmen ändere, und alte Sünde nachez’plääre treit nüt ab. Mer wei es anders astimme.» D’Chettene geng no i de Hände het es i bleichblaue Himmel ufe gluegt und derby dänkt: «Da hesch se. Für e reinere Ton muesch du luege.» Und du het ds Mädi sys Göller in es subers Päckli bunden und i mene Briefli derzue gschribe:
«Lieber Herr Pfahrer!
Habe vernohmen, Ihr suchet Silber für in die neüen Glogen zu tun, für daß sie besser tönnen. Bin eine arme Witfrau. Gebe, was ich habe. Möchte Herrn Pfahrer bieten, so gut sein und es in die Schmelzi tun. Ist nicht viel, aber Freüde ist im Himelreych über einen Sünder, wo Buse thut. Und wenn alle Nüechterswyler, wo etwas auf dem Gewüssen haben, ihres Silber darbringen thäten, so gäbe es genug, für daß man eine ganze Gloge aus lötigem Silber könnte gießen. Müßte tönnen wie Harpfen Zions.»
Underschrift het’s keini gmacht.
115 Der Opferstock i der Chilche vo Nüechterswyl het es Muul gmacht wi ne hungerige Hecht, scho lang bevor me vo neue Glogge gredt het. Dert het dem Mädi sys Päckli guet yne möge. Aber chuum isch es dür e Schlund abe grätscht gsi, het sech ds Mädi gfragt, ob ächt dä Opferstock vor em Jüngschte Tag no einisch gläärt wärdi. Es isch en altersgrauen eichige Wandstock gsi, mit Bschleg, wi me se sünsch numen öppen a mene sogenannte Mörderchaschte gseht: Am Änd isch da i der ganze Gmeind niemer meh gsi, wo mit dem Schloß Bscheid gwüßt het. Öppe vierzäche Tag het ds Mädi dem Gluscht gwehrt, der Sigerischt ga z’frage, wi mängisch dä Opferstock gläärt wärdi, da überchunnt es ganz ungsinnet Antwort vo der Chanzlen oben abe. Es het ihns dunkt, es müeß under e Chilchestuehl undere schlüüffe, wo der Pfarrer der Tägscht list: «Ich sage euch: also wird auch Freude im Himmel sein über einen Sünder, der Buße tut, vor neunundneunzig Gerechten, die der Buße nicht bedürfen.» Z’vollem i sech zsämegschrumpfet isch es du aber ob der Yleitung vo der Predig. Het nid der Pfarrer ds Mädis Briefli vorgläse! Und du het er syr Gmeind zuegredt, wi das schön wär, wenn d’Nüechterswyler ihri Bueßfertigkeit so rächt i di neue Gloggen yne leite, daß es alli Sunntig vom Gloggestuehl i blaue Himmel ufe tönti: «Ich will mich aufmachen und zu meinem Vater gehen.» Ja, ’s isch fei e chly ne Predig gsi. Dem Pfarrer 116 isch es ab der Seel grunne wi no nie, und agrüehrt het’s mächtig. Wo nachhär d’Gmeind usenanderen isch, hei si uf em Chilchhof enandere numen ablinzlet; aber wo di verschidene Trüppeli vor ds Dorf use cho sy — vo Nüechterswyl sy uf alli Syten use Straßen und Wääge gloffe, wi d’Bei vo mene Wäberchnächt — da isch überall gfragt worde, wär ächt das Witfroueli sygi. Di einte hei gfunde, es sygi doch schön, daß es hüttigstags no settigi Lüt gäbi, wo di rächti Hand nid löje la wüsse, was di linggi tüeji. Und de syg de so ne handgryfflechi Bueß naadischt öppis anders als nume so nes Pläär. Mängs het sech im stillen überleit, öb es nid öppen a menen Ort no nen ungültig wordene Silberbatzen oder öppis anders vürigs hätti, wo me sünsch nüt dermit wüßti az’fa. — Lachet nume, aber wi ganz anders würden im Bärnerland d’Glogge töne, wenn me besser begriff, daß ds Abschütte bloß vom Überlouf no kei wahri Härzerliechterung bringt! — Anderi Nüechterswyler hei gseit, das Witfroueli müeß e schöni Ladig uf em Gwüsse ha, daß es däwäg gangi ga abtrage. Item, i de nächschte Tage sy doch du no eint und anderi im Pfarrhuus agrückt und hei öppis Silberigs bracht für i d’Gloggespys. Nid daß si aparti öppis abz’büeße wüßte, hei si gseit, aber wenn es sech doch grad schicki, daß me dermit däm Glüt chönni nachehälfe, so wette si das nid versuumt ha. Es ganzes Zigarredruckli voll het der Pfarrer binenandere gha, und ganz sicher isch 117 mängs ufrichtigs Opfer derby gsi. Der Pfarrer het sech en Ehrepflicht druus gmacht und dem Gießer gschribe, er möchti derby sy, wenn de di Glogge gosse wärde.
Ds Weier-Mädi het sech sit dem sälbe Sunntig no meh hindere gha als scho vorhär, und es het rächt gha, sy doch Lüt i der Gmeind gsi, wo sech a de Finger abzellt hei, wi mängi Witwen i der Chilchhöri wohni und weli dervo ’s chönnti gsi sy.
Wo-n-es nache gsi isch, hei sech der Pfarrer, der Chilchgmeindratspresidänt und der Lehrer uf d’Reis gmacht i d’Gießerei.
D’Bueche hei ds allerletschte dürre Loub abgstoße gha, und a de hilbe Plätzli het sech di neui Läbesluscht in allerhand Chrut und heimelige Blüemleni kund gä; aber hütt isch se niemer ga luege, vowäge der Wätterluft het usgfägt und e nütnutzige Schnee über ds Land wäg gjagt. Da hei sech di drei Delegierte vo Nüechterswyl uf em Bahnhof zsämegfunde, für ga z’luege, wi di neue Glogge wärde. Ihri Reis isch nid läng gsi. Uf em Bahnhof vo Chalchbrünne het se der Gloggegießer erwartet. Das isch aber nid öppen e herkulische Meischter im Schurzfäll gsi, wi me se-n-im Helgebuech gseht. A däm chlyne, difige Mandli mit dem schwarze Schnöuzli und der guldige Brüllen uf der Nase hätti’s nid vil gä z’male. Statt dem Schurzfäll het er e schöni schwarzi Jaquetten annegha und uf em Chopf es sogenannts Cocöfeli. 118 Vo wytem het men ihm agseh, daß sy Arbeit sech uf em subere Zeichnungstisch und am Schrybpult abgspilt het und nid zwüschen Öfen und Formgruebe. Me het ihm «Herr Diräkter» gseit. Dür e Schneesturm sy üsi drei Manne — der Herr Pfarrer mit sym Zigarrechischtli under em Arm — hinder ihm här gloffen und hei ihri Chöpf gäge Luft gheltet, für nid di ganzi Zyt müeße mit der Hand der Huet z’ha. Änet dem Stedtli sy si no ne Bitz wyt uf der Landstraß gloffen und du an es Holzgatter cho, wo’s groß dranne gheiße het: «Gießerei A.-G. vormals Schmürzeler Sohn». Zwüsche Bärge vo altem Ysegräbel und mächtige Sand- und Cholehüüffe düre het se der Herr Diräkter uf sys Bureau gfüehrt und se gheiße sitze. Für se chly z’erwerme, bevor si i di heißi Gießhütte gange, het er nen es Glesli Madeira ufgstellt und ne derzue ne längere Vortrag über Schalltechnik ghalte, wo si weder gyx no gax dervo verstande hei. Besser begriffe hei si’s, wo der Herr Diräkter mit dem Husschlüssel über nes paar ufghänkti Metallstäb gfahren isch und gseit het, ds Glüt vo Nüechterswyl wärdi de ping pang päng mache. Wenn me’s aber i der andere Größi gno hätti, so hätt es de pang pong pung gmacht. Der Pfarrer het geng dänkt, wi’s ächt de machi, wenn de der Inhalt vo sym Opferchischtli no derzue chömi, und uf nes Loch im Vortrag passet, wo-n-er de mit sym Anlige zwüschenyne chönnti. Aber erscht ganz zletscht isch er du dermit acho und het 119 ganz schüüch gfragt, ob ächt d’Zuegab vo däm Silber öppis a der Stimmung würdi ändere.
Der Herr Diräkter het z’erscht e chly uschlüssig drygluegt — so het’s emel der Chilchgmeindratspresidänt dunkt — isch du aber grad druuf ygangen und het mit mene ganz ärnschtfromme Gsicht g’antwortet: «Das änderet gar nüt, Herr Pfarrer. Wüssed Si, ich mäinen a der Stimmig, ’s git bloß en ganz e fyns Nüänceli in d’Klangfarb. Für e ganz e scharfs Öhrli wird’s wahrnähmbar, di andere merkid nüt dervo.»
Der Pfarrer het ihm du no wellen erkläre, wi’s d’Spänder vo däm Silber gmeint heige; aber der Diräkter het ihm grad gseit, ja das wüß är scho, das chömi ja vil vor, und di frommi Gsinnung müeß men achte. Er söll de di Sache nume dem Gießmeischter gä und chönni de sälber luege, wi-n-er’s yne tüej.
Uf das hi sy si du i d’Gießhütte gange. «Potz Million!» het der Presidänt gseit, «das macht guet warm da inne.» Im hindere Teil vo der Hütten isch der Ofe gsi, und dervor zueche, i dreine Gruebe, sy di gmuurete Forme für d’Glogge gstande. Es paar Arbeiter hei am Ofe hantiert, anderi hei höch obe, uf menen ysige Grüscht e Loufchatz zwäggmacht, Chettenen ufzogen und Gießtigle dra ghänkt. Der Herr Diräkter Schmürzeler het der Gießmeischter Häggi häre grüeft und ihm gseit, di Herre heige da no Silber für i ds Metall. Er söll’s grad no ylege. Der Meischter Häggi, e junge 120 difige Kärli mit läbige graugrüenen Ougen und mene chruse schwarze Bart, het dem Herr Pfarrer sys Druckli abgno und der Silberschatz uf ne längstiligi Schufle gschüttet. Wo dem Weier-Mädi syni schöne Göllerchetteli uf ds Hüüffli grunne sy, het er se no mit der Hand ufzogen und zum Pfarrer gseit: «Mueß das o dry?»
«Ja ja», het der Herr Pfarrer gseit, «allwäg mueß das o dry, grad das vor allem andere!»
Der Gießmeischter het der Chopf gschüttlet. Daß er uf em Wäg zum Ofe zu menen Arbeiter gseit het: «Hätt lieber ds Meitschi, wo derzue ghört, aber das tät i de nid i Ofe», het der Pfarrer nid verstande. Er het nume gseh, daß der Arbeiter und der Meischter mitenand glachet hei. Der Arbeiter het am Ofe griglet und öppis ufta. Es het e bländige Füürschyn gä, so daß di drei Nüechterswyler unwillkürlech d’Ouge zueta hei. En ysigi Türen isch gschletzt worde, d’Arbeiter sy vom Ofen ewäg und hei wider a menen anderen Ort hantiert, währed der Diräkter üsne Gmeindsmannen erklärt het, wi de der Guß vor sech gangi. Bald druuf het der Gießmeischter dem Diräkter brichtet, es wäri nache. «Also los!» het dä g’antwortet und syni Gäscht an es sichers Plätzli gschobe. D’Arbeiter sy mit dem erschte Tigel zueche gfahre, hei der Ofen ufta, und du isch di wyßglüejigi Masse cho z’schieße. ’s het ein dunkt, di ganzi Hütte sött i Füür ufgah, und di drei Nüechterswyler hei sech nume gwunderet, daß d’Arbeiter 121 i däm Glascht nid umcho sy. A längen ysige Gablestange hei si der Tigel uf d’Form greiset, und mit mene dumpfe schwäre Ruuschen isch der Gluetbrei drin verschwunde. Der Füürschyn isch vo Dili und Wände gwichen und het der chalte Tagheiteri wider Platz gmacht.
Der Chilchgmeindratspresidänt wär für sy Gwunder mit däm zfride gsi, er isch scho tropfnass gsi vor Schweiß; aber di andere hein ihm nüt gschänkt. Erscht nam dritte Guß het me sech verabschidet. Der Gießmeischter het es großes Trinkgäld übercho, er söll de mit denen Arbeiter e gueti Fläsche ga ha.
Tags druuf het der Herr Pfarrer e Brief vom Diräkter übercho, der Guß sygi de guet grate, d’Glogge wärde jitz no usgschaffet, und wenn’s nüt anders gäbi, so chönne si am Oschtersunntig d’Predig dermit ylüte.
Bis dahi isch richtig no mänge Riselsturm de Jurabärge nah gfahre, aber ändlech het’s d’Sunne doch möge, und d’Oschterwuchen isch under mene heiterblaue Himmel yzoge. Di eltischte Lüt hei sech nid welle bsinne, daß me so ne schöni Oschterwuchen erläbt heigi. «Nei, wi das jitz emel o gruenet», het men überall ghöre säge, «es düecht ein, me gsej’s wachse!» Und wenn me scho nid grad vil Wort gmacht het, so hei äbe doch di chlyne heimelige Blüemli, d’Schneeglöggli, Beieli, Läberblüemli, Anemone jedes Härz erfreut. Ja, ds sältmal het es uf de Matten umenanderen öppe no 122 großi gääli Gloggeblueme gä. Da sy jitz d’Chinder ganz bsunders druffe gsi, vowäge dobe, uf em Dorfplatz, isch e mächtige Brügiwage gstande, und dert druffe hei i der Morgesunne zwüsche Mieschchränz mit Gloggeblueme drei nigelnagelneui Glogge glänzt. D’Buebe sy nid dervo wägz’bringe gsi, sy eismal über ds andere druuf ufe gogeret, und der Sigerischt het scho weiß kei Möntsch wi mängisch gseit: «Abe jitz, Burscht, dir heit däich o nid Ruehw, bis daß es öppis Dumms git!»
Dobe, uf em Chilchsturm, hei Zimmermannen über em Gloggestuehl es Grüscht über d’Muur use bouet, für der Fläschezug dra z’hänke, und am Namittag het me de welle d’Glogge la ufzieh.
Di alte Glogge sy schwarz und trüebsälig uf der Rampe vo der Station unde gstande, und kei Möntsch het ne «Dank heigisch!» gseit für di treue Dienschte, wo si der Gmeind sit mängem Jahrhundert hei gleischtet gha. Nume der alt Lehrer het sech so syni Gedanke gmacht derby.
Chuum isch es eis vorby gsi, so sy d’Lüt vo allne Syte cho. Me isch z’trüppeliswys umenandere gstanden und het mit de Händ i de Hoseseck gwartet und gluegt und gluegt und gwartet. Die vo der Gloggegießerei hei im «Bäre» zsäme gjasset, wi wenn der Tag hundert Stunde hätti. D’Chinder sy i länge Zyleten uf der Chilchhofmuure gsässen und hei d’Füeß la abe plampe. Jungi Meitscheni sy paarwys uf em Chilchhof umenand träppelet und hei d’Sprüch und d’Chränz 123 agluegt, ohni sech derby vil z’dänke. Der Pfarrer het i der Studierstube hinder em Umhang vüre gluegt, für nid uf em Dorfplatz sy Gwunder müeße z’verrate.
Ändlech hei si ihre Jaß uus gha und sy — prezys im Tämpo wi albe d’Chüeh, wenn si am Abe zur Tränki us em Stall chöme — Ma um Ma zur Wirtshuustüren uus cho. Erscht, wo si hei gseh, wi vil Lüt da uf se warten und sech für ihri Arbeit interessiere, hei si e chly gleitiger gmacht. Der Meischter Häggi het sech emel no Zyt gno, di Meitscheni rächt az’luege. Derby het ihm eis mit luschtige blunde Chrüseli bsunders i d’Ouge gä. Jitz hei sech o di gwichtigere Lüt hübbeli zueche gla, der Herr Diräkter Schmürzeler im Cocöfeli, d’Gmeindsmannen und zletscht o der Pfarrer i mene große, weiche Filzhuet, wo a allne Kante düre gsi isch.
Über em Gloggewagen isch e große dreibeinige Galge gstande. Da het me jitze z’erscht under Byschten und Bärze d’Gloggen ab em Wage glüpft, uf ne Brügi, und dert druffe hei si se mit vil vil Reden uf runde Bängglen a Fueß vom Turm gschobe. Dert isch scho der Fläschezug ghanget, me het nume der Haaggen i d’Chrone bruuchen yz’hänke. Du het der Herr Diräkter d’Schueljuged zsämegrüeft und nere ds länge Seili la zwäglege. Der jünger Lehrer het se-n-ufgstellt, und der Schuelkommissionspresidänt, synes Zeiches Sattler und Tapezierer, het sech no apartig mit 124 dem Ufstelle vo de Bueben abgä. Er het geng ei Hand am Seili gha, isch vüren und hinderen und het befole, ’s het eigetlech niemer rächt gwüßt, was und wäm.
«Achtung!» het’s gheiße. «Afasse!» — «Afasse!» het der Tapezierer repetiert. Wi ungeduldigi Rößli sy d’Buebe zwäggstande. D’Freud het nen us allne Pore zündtet, und wär di luschtigi Zablete gseh het, isch sälber läbig worde, öb alt oder jung.
«Ganz langsam azieh!» het der Diräkter befole, und der Kommissionspresidänt het nacheghulfe: «Langsam azieh! — Langsam, langsam, langsam!» Aber langsam isch o im Bärnerland e variable Begriff. Di längi Rigleten isch natürlech i Trab cho. «Ho, ho, ho!» het der Presidänt brämset, geng mit der Hand am Seili, und isch hindertsi mitgange, für z’luege, wi d’Gloggen am Turm ufgangen isch. Undereinisch het’s z’ringsetum es Glächter gä. «Oha, Gläis, wo hesch ds Matratzli?» het men öpper ghöre frage. Der Herr Schuelkommissionspresidänt isch hindertsi über ne Bänggel z’Bode cho. «Chöit dr nid luege?» het er di Bueben abrüelet, «uwatlig Galine, was dr syd!» Statt aller Antwort isch ds ganz Heer über ihn wäg gstürchlet. Der Fritzli Binggeli, wo ds Näsi o gärn i der Luft het gha, isch uf e Presidänt trohlet und het du a syne zündtrote Haare für di ganzi Schuel müeße darha. «Weisch jitze, wi der Tapizierer Roßhaar rupft?» het er sech vo denn ewäg alli Bott müeße la zäpfle.
125 «Ho! — Ho! — Halt!» het’s undereinisch gheiße, und du: «Hänge!» Si sy scho z’höch obe gsi mit der erschte Glogge. Wundervoll het si da oben am Turm glänzt, i der glaarige Sunne. Es het ein ganz duuret, daß si dür ds Schalloch yne het müeße verschwinde.
Di zwöiti Glogge hei d’Meitschi dörfen ufzieh, und di dritti, di gröschti, hei allizsäme mit vereinte Chreften ufebracht. Dermit isch der Juged und der Gmeindsbevölkerung ihri Mitwürkung a der Arbeit erschöpft gsi. Der Räschte vo der Arbeit, ds Ufhänken am Gloggestuehl und ds Ybinde vo de Challe, het me den Arbeiter vo der Gießerei müeßen überla. Aber d’Gmeindsmanne hei gfunde, das chönne si de am Samschtig mache. Wenn me no chly welli luschtig sy mitenand, so sötti das hütt no gscheh, am Donschtig, am Frytig und am Abe vor Oschtere chönnt es sech de nid schicke. Der Chilchgmeindrat het d’Lüt vo der Gießerei und wär sünsch no ghulfe het, i «Bäre» zu mene Glas Wy botte.
Der Schuelkommissionspresidänt isch nid e herthölzige gsi, im Gägeteil ehnder elaschtisch. Drum het er du dänkt, er verwüschi sys hüttigen Ungfell am beschte, wenn er d’Schadefreud vo der Schueljuged dür nen anderi Freud i Schatte stelli. Di Bursch, het er erklärt, verdienten o nes Glas Wy. Di gröschti Arbeit heige si ja gleischtet. Und wi’s de so geit, d’Gmeindsseckle möge no so läär sy, d’Budgets no so wüescht übermarchet, sobald 126 es de albe drum z’tüe isch, de Machthaber ihres Prestige z’rette, so findt me — gloubet mer’s oder nid — no irged i mene Ghüdereggen es vergässes Kreditli, für der Sach der Rank z’gä. Und wenn me keis findt, so «spricht» men eis. Item, z’Nüechterswyl hei si emel der sälb Tag o der Rank gfunde, und di ganzi Schueljuged isch o i «Bäre» bschickt worde. Me het se mache z’singe, und us der Oberschuel hei wahrhaftig ihreren es paar müeße losgä: «Feschtgemauert in der Ärde...», bis keis meh wyter gwüßt het.
Öppis Dumms mache het richtig niemer welle. Me het no usdrücklech befole: «Amenen iederen es Glas u de fertig!» Aber der Tüüfel isch nöue no geng umewäg gsi, wo me probiert het, öppis glychlig under d’Möntsche z’verteile. Und so isch es o z’Nüechterswyl gsi. Natürlech hei du es paar findigi Buebe ’s gwüßt z’reise, daß si meh übercho hei. Mit sturme Chöpf sy si hei gschländeret und hei underwägs allne mügleche Lüte ds bös Muul aghänkt.
Di eltere Lüt sy no bis spät i d’Nacht yne binenandere blibe. Der Gugger weiß, wi das gangen isch, aber der Schuelkommissionspresidänt het ds morndrisch e wüeschte blaue Pflaartsch ob em einten Oug gha. Er het sech nid la usrede, me heig ihm i der Fyschteri nes Seili über e Wäg gspannet gha. Aber die, wo mit ihm vom «Bäre» furt sy, hei gseit, er verwächsli das. Das mit dem Seili syg am Namittag gscheh, aber da syg er uf die 127 Syte trohlet, wo ander Lüt keini Ouge heige, nume sünscht öppe Hornhut.
Item, es isch guet, isch no ne Sunntig derzwüsche gsi. Am Oschtermorgen isch z’Nüechterswyl alles a sym Platz gsi, d’Lüt und d’Glogge. So wyt me ds Glüt het möge ghöre, isch alles ei Freud und eis Lob gsi. Ganz wundervoll het es über di früsch grüene Matten uus und bis a Buechewald übere tönt, wo’s ein dunkt het, der Gloggeruef bringi di junge Tribe zum Ufspringe. Me heigi eigetlech gar nümme gwüßt, wi wohl eim es rächts Chilcheglüt chönni tue, hei d’Lüt gseit und sy z’schaarewys z’Predig cho. D’Gmeindsmanne hei sech gar tuusigs gärn la säge, das sygi jitz einisch d’Chöschte wärt gsi, und si heige rächt gha, nid z’spare.
Der Pfarrer het mit warmer Oschterstimmung prediget. Da isch niemer i Versuechung cho yz’schlafe. Ganz bsunders guet het me’s ufgno, wo-n-er gseit het:
«Viel schöner, als ich mit Worten es euch sagen könnte, haben die melodischen Klänge unserer neuen Glocken die selige Botschaft verkündigt: Freude wird im Himmel sein über einen Sünder, der Buße tut. Seht, meine lieben Nüechterswyler, wo, beschämt durch die dem menschlichen Geist unfaßliche Gnade unseres himmlischen Vaters, die Menschen sich beugen und ihrer Bußfertigkeit Ausdruck verleihen durch ein freudiges Opfer, da offenbart sich das Wohlgefallen Gottes an seinen 128 Geschöpfen, und es ist, als erfüllte harmonischer Wohlklang die sonst unter Klagen seufzende Welt.»
Me cha sech dänke, wi dem Weier-Mädi settigs wohlta het!
Es isch doch e schöni Sach, wenn in e Gmeind so ne gueti, fridfertigi Stimmung cha yglütet wärde. Vom Pfarrer bis zum Hüeterbueb hei alli wohl gläbt dranne. Aber wo i üser arme Wält blybt öppis eso uf d’Längi ungstört? D’Nüechterswyler hei o müeßen erfahre, daß der alt Freudeverderber überall derby isch. Im «Bären» isch es uscho — so nes Wirtshuus isch geng ds saftigscht Mischtbeet für ds böse Gjät — und vo dert isch es so gleitig wi müglech dene zuetreit worde, wo’s am hertischte het müeße duure. Also im «Bäre» sy ei Aben ihreren es paar zsämegsässe, wo’s im Chilchsturm endlefi gschlage het, gäb’s ne lieb gsi isch. Da streckt sech einen und seit: «Aber schön töne tät si, üsi Stundeglogge!»
«Die cha wohl», meint en andere, «we sövli Silber drinn isch!»
«Silber?» fragt der erscht, «das wird öppe nid so wyt här sy mit däm Silber!»
«Item, i wett, es wär mys!»
Jitz fat hinder em Tisch eine, en Arbeiter us der Ysehütte vom Lohn, afa lache wi nid gschyd: «Heit dir das gloubt vo däm Silber? I hätti nid däicht, daß es selig liechtglöubig Tröpf gäb!»
129 «He z’Donner», antwortet men ihm, «i weiß doch, daß si Silber gsammlet hei und daß si’s mit i d’Gießerei gno hei.»
«Das weiß i o», seit der Arbeiter. «Aber meinet dir, das chöm i d’Glogge? — Das wird doch alls uf d’Syte gschaffet.»
Si hei no lang drüber dischputiert. Eine het du ds morndrisch der Chilchgmeindratspresidänt gfragt, wi das eigetlech sygi, ob si de nid sälber das Silber mit i d’Gießerei bracht heige. Der Chilchgmeindratspresidänt isch toub worde wi nes Bieli und het gseit, grad vor den Ouge vo de Delegierte heig me ds Silber i Ofe ta. Dä Arbeiter, wo da so dumm schwätzi, söll sech numen in acht näh, ’s chönnt ihm sünsch de no fähle!
Das hei si du dem Arbeiter vo der Ysehütte gseit; aber dä het sech nid welle la brichten und gseit, är wüssi wohl, was Bruuch sygi i dene Gießereie. Di Sach het sech umegseit und no vil gä z’rede. Der Pfarrer het mängem müeße Bscheid gä und geng nüt chönne säge, als was er gseh het, und er gloubi nid, daß öppis Urächts gscheh sygi. Jedefalls het niemer der Muet gha, der Herr Diräkter Schmürzeler sälber ga z’frage. Einisch het der Pfarrer uf nere Reis Glägeheit gha, ne Fachma z’frage. Und dä het ihm du gseit, es mögi ja sy, daß men i alte Zyte Silber i d’Glogge ta heigi. Hüttzutag macht me das nümme, wil me wüssi, daß es nume der Ton verderbi. Dä Bscheid het du o dem Pfarrer sy Vertrouessäligkeit gno, 130 und er het nümme mit der glyche Zueversicht mögen Uskunft gä. Zum Glück hei d’Lüt o nümme vil dernah gfragt. Nume das unglückleche Weier-Mädi het ne no einisch z’Red gstellt, was das sygi mit däm Gschwätz. Da het du halt der Herr Pfarrer gseit, so und so syg’s gange; aber er müeßi bekenne, daß er, wi meh daß er drüber nachedänki, doch nümme so ganz sicher sygi, daß si ne nid i der Gießerei öppis vorgmacht und am Änd d’Sach hindenumen uf d’Syte gschaffet heige. Es sygi allwäg gschyder, me gang nid z’gnau ga undersueche. Im Grund änderi ja e Betrug nüt a der Sach. Der lieb Gott luegi nid uf d’Opfergab, er luegi uf d’Gsinnung, und drum chönni kei Betrug der Sägen abwände.
Dadruuf het ds Weier-Mädi nid vil chönnen erwideren und dem Pfarrer z’lieb derglyche ta, es gäb sech mit däm Gedanke zfride. Aber scho vor der Türe vom Pfarrhuus syn ihm syni Göllerchetteli obsig cho, und es het im Grund vo sym Härz lamäntiert, der lieb Gott vermögi wohl nid druuf z’luege, aber für ihns sygi das doch de naadisch nid ganz eis, öb me syni einzige Wärtsachen an e Glogge stifti oder amene «Bschyßhung» vo der Gießhütten i Sack jagi. Vo denn ewäg äbe het es a keini Wunder meh welle gloube. Täglech und stündlech het es uf ne schüzleche Donnerchlapf vom Himmel gwartet, wo di Schuldige hätti sölle sächs Schueh tief i Boden yne schla. Und wil geng nüt eso cho isch, so het es eismal über ds andere gseit: 131 «Und es isch fertig, es git eifach kener Wunder meh.»
* * *
Nei, Donnerchlapf het’s keine gä. Aber ds gröscht Wunder uf der Wält isch d’Grächtigkeit, und die geit gwöhnlech ihre Wäg, ohni Lärme z’mache.
Z’Nüechterswyl und i der Umgäged het me sech scho lang a ds neue Glüt gwanet gha, und kei Möntsch meh het dra dänkt, daß das nid geng so tönt heigi, da het me z’Chalchbrünne brichtet, i der Gießerei sygi öppis nid, wi-n-es sy sötti. Wi hätt’s o anders welle cho? Wo ne Gschäftsbetrib druf ufbouet isch, daß geng eis dem andere dür d’Finger luegt, geit’s grad so lang, bis eine meint, di andere heigen im Bschyße no meh Gfell als är, und de isch es uus. Afange hei scho d’Arbeiter under sich, ohni öppis la z’merke, enandere nachegrächnet, wär am beschte wägchömi. Si hei du gfunde, das macht no nüt uus, aber der Gießmeischter luegi geng gar guet, daß er nid z’churz chömi. Und wo dä gmerkt het, daß d’Arbeiter ihm nümme gönne, was bis jitze «Rächt und Bruuch» gsi sygi, het er dänkt, me mangleti ne größeri Latärnen az’zündte, damit me ds Liechtli vo däm übelschmöckige Tägel nümmen achti. Ganz süferli hindenume het er dem Herr Diräkter e Hafen abdeckt, wo-n-er scho lang het dry gugget gha. Der Diräkter het öppis ghöre lüte, und wil er wohl gwüßt het, wär einzig i dä Hafe het chönne luege, 132 het er dem Meischter Häggi afa nes suurs Gsicht mache.
Der Meischter Häggi het der Unschuldig gspilt und gseit, er wüssi nid, mit was er das verdienet heigi, so mach är nümme mit. Mit großem Gschrei über d’Undankbarkeit gägen alti, treui Arbeiter het er sys Lohnguethabe ghöischen und d’Finke gchlopfet. Der Diräkter isch no so froh gsi. Für ne z’gschweigge, het er dem Häggi derglyche ta, es syg ihm leid um so ne zueverlässigen Agstellte, und het ihm no der letscht Zahltag schön ufgrundet.
Dermit wär du dä, wo der Zündtschwumm undere gstoße het, glücklech dusse gsi; aber der Herr Diräkter het vergäße d’Gluet usz’trappe. ’s isch nid lang gange, so hei di beiden anderen Aktionär vo der Gießerei dem Herr Diräkter gseit: «Säget loset» und so wyters. Es paar Tag druuf sy d’Fürspräche derhinder gsi, und dermit isch de albe d’Sach under em Teigtröhler. D’Firma isch geng länger worde. Si het jitz gheiße: «Gießerei A.-G. vormals Schmürzeler Sohn in Liquidation».
Wo das under d’Lüt cho isch, oder, besser gseit, i d’Zytunge, hei gwüssi Lüt z’Nüechterswyl i höchem Grad das übercho, was me di reinschti Freud heißt. Ne Zytlang het me wider d’Glogge ghöre lüte; aber o uf das aben isch es ume still worde, und me het wider nümmen uf ds harmonische Glüt g’achtet.
Der Meischter Häggi isch z’erscht ziemlech wyt 133 ewäg vo Chalchbrünnen und het sech na Arbeit umta, aber geng nume provisorisch. Einisch het er sogar derglyche ta, er well über e große Bach. Aber das isch ihm nie ärnscht gsi. Bekanntermaße het er nid nume Freud gha a schöne Göllerchetteli, sondere no meh a däm, wo me se dra hänkt. Und wo-n-er synerzyt z’Nüechterswyl ds neue Glüt isch ga montiere, het er dert öppis gseh, wo-n-ihm no meh Ydruck gmacht het als der Schuelkommissionspresidänt.
Lang no het er sech nid rächt i d’Gmeind trouet und dänkt, syni früechere Mitarbeiter oder gar der Diräkter chönnten ihm syni Bruefsmachetschaften usbracht ha. Wenn er erscht no gwüßt hätti, was me da di mal im «Bäre» z’Nüechterswyl und z’gueter Letscht i der ganze Gmeind ume brichtet het vom Silber i de Glogge!
Aber es isch en alti Gschicht: d’Liebi macht blind. Afangen isch dem Meischter Häggi sys Zwüschenusenäh nie als es großes Verbräche vorcho. Diräkt z’Schade cho syg ja eigetlech derby niemer, het er sech geng wider ygredt. Und wenn doch Silber der Gloggespys nume schadi, was Guggers me de da no hätti sölle dä Gräbel ga drytue? Daß der Diräkter sälber nüt druffe gha heigi, syg i der ganze Gießerei bekannt gsi, und wenn er anderer Meinung gsi wär, so hätt er wohl nid beidi Ouge zuedrückt. So het der Gießmeischter alben am Tag sich sälber vorgrächnet. Nume z’nacht het’s ihm einewäg mängisch nid 134 Rueh gla. Aber gäb wi ne das het möge plage, so gwüß daß ihm syni Sünde z’Sinn cho sy, so gwüß isch ihm o das luschtige Meitschi mit de blauen Ougen und de chruuse blunde Haar wider ygfalle, wo-n-er der sälb Tag uf em Chilchhof z’Nüechterswyl het gseh uuf- und abspaziere.
Mängi Wuche het das so im Meischter Häggi grumoret, und geng meh isch d’Längizyti na däm Meitschi obenuuf cho. Ei Nacht het er du sogar von ihm troumet. Er isch i mene Dornegstrüpp inne gsässen und het nid druus use chönne, wil ihm d’Händ mit silberige Chettene sy bunde gsi. Da isch das Meitschi nid wyt von ihm uf der Chilchhofmuure gstanden und het ihm geng gwunke, er söll doch übere cho. Rede het er nid chönne, und drum het er hülflos syni bundene Händ ufgha, bis ds Meitschi vo der Muuren abe gsprungen isch. Wi nen Ängel isch es cho z’flügen und het ds Ändi vo dene Chettene gno und ne dermit us em Dornegstrüpp use zoge. Grad het er’s wellen a ds Härz drücke, da isch er erwachet.
Jitz het er aber o gwüßt, was er z’tüe heig. No der glych Tag het er i d’Ysehütte vo Nüechterswyl um Arbeit gschribe. Und der Herr Diräkter Mohr, wo ganz guet gwüßt het, daß der Herr Schmürzeler am Häggi ne famose Gießmeischter gha het, het sech nid lang bsunne. Es isch ihm wohl bekannt gsi, was me gseit het vo de Silberopfer; aber was het ihn das gkümmeret! In eren Ysehütte fallt’s niemerem y, ga Silber yz’lege.
135 I der erschte Zyt het ussert den Arbeiter vo der Gießhütte z’Nüechterswyl fascht niemer öppis vom Meischter Häggi gmerkt. Er isch nid grad schüüch gsi, aber geng uf der Huet und het d’Ohre gspitzt, wo-n-er irged under d’Lüt müeße het. Gwohnt het er bi nere stillen Arbeiterfamilie, i mene subere neue Hüsi, ordli vor em Dorf usse. Wenn alben a mene Sunntigmorge d’Lüt uf em Predigwäg dä Ma mit sym intelligänte Gsicht im Gärtli hei gseh sitze, hinder de höche Sunnebluemestuden und de Winterrose, het sech eint und andere gseit: «Wo han i dä doch scho einisch gseh?» Di wenigschte hei sech bsunne. Nume die, wo bim Gloggenufzieh d’Nase z’vorderscht gha hei, hei ne-n-umegkennt. Und ds Muul uftue gägen ihn het keine dörfe. A de Sunntignamittagen isch der Häggi allei im Wald umenand gfahren oder a mene ganz einsame Plätzli a der Aare ga fische. Da het er vil Zyt gha zum Nachestuune, und derby isch geng meh d’Längizyti über ihn cho.
Jitz isch doch nüt natürlecher, als daß es ein geng und geng wider derthi zieht, wo eim öppis zum erschtemal ganz bsunders i d’Ouge gä het. Wi schön het er’s doch im Bsinne gha! Dä Chilchhof mit der fründleche Chilche z’mitts drin, di heiteri Früehligsstimmung, wo ds sältmal i der Luft glägen isch, di Lüt, wo alli mit glänzigen Ougen uf ds Ufzieh vo de Glogge gwartet hei. Und da isch das tuusigs Meitschi geng um ne-n-ume gsi. Bald isch es mit anderen Arm in Arm zwüsche de 136 Greber umenandere gspaziert, bald isch es i syr Nächi blybe stah und het ihm zuegluegt. Und er het e chly der Ydruck gha, es interessier sech weniger für syni Fläschezüg und Hölzer, als für ihn sälber. Bhüet is, wäge dessi! Es wär nid ds erschte gsi, wo na-n-ihm umegluegt hätti. Wo het der Meischter Häggi das Chrottli ehnder wider chönne zu Gsicht übercho als äbe dert um d’Chilchen ume? — Aber äbe. Grad juscht dert het er sech nid am liebschte zueche gla. Afange het er scho sünsch nüt uf Chilchen und Predige gha, und de isch da so öppis gsi, wo-n-er gschoche het. Aberglöubisch — het er emel gmeint — syg er gwüß nid. Und doch wär er jitz mit ganz andere Gfüehl i d’Nächi vo däm Chilchsturm gange, als vor däm daß ds neue Glüt dert obe ghanget isch.
Und doch und doch het’s ne geng wider derthi zoge. Sunntig für Sunntig isch er, wi d’Chatz um e heiße Brei, i wytem Bogen um d’Chilchen ume gstriche. Bald het er sech am nächschte Waldbort ob em Dorf poschtiert, bald ob der Griengrube, wo me chly über d’Hüser yne gseh het, bald hinder mene Spycherli, wo men uf d’Straß het chönne glüüßle. Und richtig, ei Sunntig gseht er sys Meitschi ume. Es isch z’mitts i mene Schwarm vo Lüte z’Predig cho, hert näben ihm es elters Froueli, wo-n-ihm gliche het — offebar d’Muetter. Aha, het er dänkt, das isch guet ghüetet. Wi ne Stächvogel het er se verfolget, bsunders na der Predig, für z’luege, wohi si gange. Er het sogar 137 ganz vergässe, sech vor de Lüten in acht z’näh und isch ne vo wytem nachedüüßelet. Si sy i Weier use, und er het ganz guet sech ds Huus chönne merke, wo si drinne verschwunde sy.
I de nächschte Wuche het der Meischter Häggi d’Gäged vom Weier rekognosziert, aber gfunde, es syg dert nid guet zueche z’cho. Der alt Schuelmeischter het nämlech o dert umenand gwohnt, wo synerzyt mit dem Pfarrer und dem Chilchgmeindratspresidänt i d’Gießerei ga Chalchbrünne cho isch. Am beschten isch es geng no gsi, am Sunntig d’Chilchen im Oug z’bhalte. No mängisch het er am Waldrand obe gwärweiset, öb er sech ächt nid well nächer zueche la. Aber geng isch ihm no öppis im Wäg gsi. Es het ne nämlech einisch, wo-n-er währed dem Zsämelüte dert use gangen isch — er het sech gfragt, ob irged e möntschlechi Stimm derby im Spil sygi — dunkt, di neue Glogge mache bim Lüte geng: «Silberschelm, Silberschelm, Silberschelm.» Und wenn d’Mittagsgloggen alleini glütet het, so het si gmacht: «Schelm, Schelm, Schelm.» Das isch so en eigeti Art, d’Lüt yz’lade. Lang lang het’s ne möge hinderha, und mängisch isch er toub worde, er wär am liebschten im verschleikte ga d’Seili abschnyde.
Und doch — und doch! Wäg het’s zum Meitschi gwüß kei sicherere gä, als dür d’Chilche. Afange hätt er’s dert vo naachem chönne gseh, und de — das het er sech ja doch müeße säge — wenn er zu däm Meitschi z’grächtem het welle zueche cho, so 138 het er uf irged en Art mit der Chilche müeße Fride mache. Und wär weiß, wenn er das probierti, so ghörti er de dä Spott nümmen us em Glüt use. Der Meischter Häggi isch no gar nid zerknirscht und bueßfertig gsi über syni Sünden i der Gießerei. Geng no het er sech sälber ygredt, es syg sech doch eigetlech gar nid derwärt, dadruus es Wäse z’mache. Hingägen isch ihm ds Gfüehl doch afange längwylig worde, d’Lüt wüssen öppis. Villicht het er sech ja das numen ybildet. Villicht hätt er sech us em Gsurr vo de Glogge gar nüt bruuche z’mache. Aber statt by sech sälber ufz’ruume, het er d’Lüt uf d’Latte gno und isch i Gedanke geng parat gsi, uf di lysischti Aspilung hi dem erschte Beschte mit syr am Yse hert wordene Fuuscht alli Zänd i d’Gurgle hindere z’schla.
I där Gmüetsverfassung isch er no gsi, wo-n-er a mene Sunntig ändlech ds Härz i beidi Händ gno het und z’Predig gangen isch, wil er’s nümme länger het chönnen ushalte, ohni sy Schatz wider einisch z’gseh. Weder demüetig, no andächtig isch er der Chilche zue gstüüret, ehnder wi eine, wo mit niderdrücktem Chopf und dem linggen Arm vor den Ouge sech in e Prüglete wott stürze. Und er isch no meh i die Stimmung yne grate, wil ne d’Gloggen us nächschter Nächi völlig so abrüelet hei: «Silberschelm, Silberschelm!»
Wo-n-er d’Chilchstüre hinder sech gha het, isch’s ihm gsi, wi wenn er in e chugelsicheren Understand yne cho wäri. Er isch i ds hinderschten 139 Eggeli näbe der Orgele, uf der Portloube ga sitze. Dert hei ne nume grad i der erschte Minuten es paar Buebe chly gwunderig agluegt; nachhär het niemer nüt meh derglyche ta. Ds Meitschi het er erlickt. Er het’s zwar nume vo hinde chönne gseh; aber es het einewäg möge grecke, für ihm e gueti Stund z’mache. So isch di erschti Position erstritte gsi, und ds nächschtmal het’s ne scho chly weniger Überwindung gchoschtet, und er het sech du o nes gäbigers Plätzli usgsuecht, wo-n-er ds Meitschi scho chly vo der Syte het chönnen under Füür näh.
Vo jitz a het der Meischter Häggi zu de regelmäßige Prediggänger ghört. Scho isch er derwägen i der Ysehütte zäpflet worde, und er het sech wüescht müeße zsämenäh. Fascht isch es ne-n-acho, wider vo der Chilche wägz’blybe, damit ne nid öppen a mene schöne Tag eine fragi, öb er öppe welli ga Bueß tue für sys Zwüschenusenäh. Aber d’Längizyti het ne scho z’fescht packt gha, als daß er wider hätti chönne hindertsi buechstabiere. Uf das, was albe der Pfarrer uf der Chanzle het la ghöre, het der Häggi nid grüüslech ufpasset. Aber hie und da het ne doch es Wort oder en Idee interessiert. Es het sys Guete gha, daß der Meischter Häggi i der Bibel nid guet bschlage gsi isch, sünsch hätt er gmerkt, daß der Pfarrer nah-ti-nah gäge ds zwöit Kapitel vom erschte Buech Samuel zuegstüüret isch, und de wär er gwüß der sälb Sunntig nid z’Predig cho. So hingägen isch er du 140 ganz ahnungslos dagsässe, wo der Pfarrer der Tägscht liest:
«Aber die Söhne Elis waren böse Buben; die fragten nicht nach dem Herrn, noch nach dem Recht der Priester an das Volk. Wenn jemand etwas opfern wollte, so kam des Priesters Knabe, weil das Fleisch kochte, und hatte eine Gabel mit drei Zacken in seiner Hand und stieß in den Topf; und was er mit der Gabel hervorzog, das nahm der Priester davon...»
Der Usdruck «böse Buben» isch d’schuld gsi, daß der Häggi het afa d’Ohre spitze, und wo-n-er der Tägscht het fertig glost gha, het’s ne du o wundergno, was der Pfarrer jitz da derzue well säge. Bald het’s ne greut, daß er hütt nid a sym erschte Platz hinder der Orgele gsässen isch. Under vilem andere het der Pfarrer gseit, es chömi zwar hüttzutag nümmen oft vor, daß eine mit nere dreizinggige Gable zwüschenuse nähmi, derfür gschej’s aber descht meh mit der füfzinggige, wo jedermann geng bi sech heigi. Jeden Ougeblick het der Häggi gmeint, jitz gang’s de über e Silberschelm här, und wenn er nid gförchtet hätti, er machi Lärme, so wär er use düüßelet. Mit dem Chopf schier zwüsche de Chnöie het er dargha, bis fertig. Wi me’s äbe numen uf Grund vo der Erfahrung cha, het der Pfarrer mit denen abgrächnet, wo sech nid emal vor sech sälber schäme, Gäld und Guet yz’sacke, wo sech anderi ab em Muul abgspart heige, für chönne Guets z’tue. Wenn eine so öppis über sech 141 bringi, so chönni me ds Böschte von ihm erwarte, und gwöhnlech sygi de ds Änd vo settige Lüten o dernah. Es söll sech aber niemer ybilde, er sygi sicher vor settige Versuechunge. Das faj mängisch mit ganz harmlose Mißbrüüchen a, und wenn einisch ds Gwüssen es Loch heigi, so wärdi das geng größer.
Dem Häggi isch es gsi, wi wenn er e Schrotschutz i ds Härz übercho hätti. Afangen isch ihm es Liecht drüber ufgange, wi anders me das chönni aluege, wo-n-är für sich geng vernüütiget het. Und derzue het der Pfarrer syne Nüechterswyler no ds Urteil über settigs gscherft. Er het sech z’grächtem afa schämen und isch rätig worde, er well ufruume. Aber wie? Vo allne syne Schelmereie hei er nüt meh gha als di schöne Göllerchetteli und Hafte. Alles andere het er verquantet gha. Das Göller hingäge het er bhalte, wil er dänkt het, er findi einisch no nes luschtigs Meitschi derzue und chönni’s de dermit hääggle. Aber jitz het er sech ja müeße schäme, mit dene Chettenen öppis eso welle z’probiere! Si sy vo Nüechterswyl cho, emel us der Chilchgmeind. Also het der Pfarrer, wo se bracht het, müeße wüsse, wär se gstiftet het. So het der Häggi grächnet.
Liecht worden isch es ihm nid, dem Pfarrer ga z’bekenne. Er het ob däm Gedanke ds luter Wasser gschwitzt. Aber zletscht het er sech gseit, jitz müeß einisch Luft gmacht sy, so chönn er nachhär mit suberem Gwüsse sym Meitschi under d’Ouge cho, 142 und wär weiß, villicht tüej’s de dem Pfarrer no wohl, wenn er gseji, daß sy Predig däwäg bschosse heig. Grad wi-n-er’s gmacht het, bevor er i d’Chilche cho isch, so isch er uf em Ruehbett i ds Pfarrers Studierstube i mene große Bogen um d’Houptsach ume, bis er ändlech mit dem Bekenntnis usegrückt isch. Vo der Gießerei und was dert der Bruuch gsi sygi und wi me da so nah-ti-nah i d’Schelmerei yne zoge worde sygi, ohni eigetlech sech klar z’sy drüber, was men Unrächts tüej, het er es längs und es breits gredt. Der Pfarrer het der Chopf i d’Hand gstützt und di ganzi Zyt in e fyschteren Egge hindere gluegt, für emel ja nid dür nen unzwäckmäßige Blick di Usläärete z’störe. Dem Häggi het’s erscht rächt glugget, wo syni Göllerchettenen im heimelige Schyn vo der Petrollampen uf em Tisch glänzt hei.
Z’erscht het der Pfarrer numen e länge verwunderete Blick uf di Silbersache gworfe. Me het ihm agseh, daß er über öppis nachedänkt. Ändlech streckt er dem Meischter Häggi d’Hand dar und seit ihm: «Dir heit rächt, daß Dir zue mer cho syd. Dir wärdet’s nie bereue. Es isch ds einzig Richtige, daß me sech settigs ab em Härz schaffet. Na däm, was Dir mer gseit heit, chönnet Dir sicher sy, daß Ech der lieb Gott vergä het. Und jitz wei mer luege, was z’machen isch, daß Ech o die nüt meh nachetreit, wo di Sache gstiftet het. Ganz sicher weiß i nid, wäm si ghöre. Wenn Dir mer ds 143 Vertroue weit schänke, so will i luege, daß das i d’Ornig chunnt.»
Dem Häggi het das no chly Sorge gmacht. — Und wenn de der Pfarrer a di Lätzi chäm und dermit d’Sach wyter usbrächti als nötig?
Der Pfarrer het ihm agseh, daß er Müej het, sech z’dezidiere, und het ihm nacheghulfe: «I gloub, i wüssi, wäm si ghöre. ’s isch mer es Liecht ufgange.»
Uf das hi het der Häggi danket und isch gange. Der Pfarrer het ihm bis vor d’Hustüre zündtet und isch wider i d’Studierstuben use. Dert het er d’Chetteli zsämegwüscht und in es Schublädli vo sym Schrybtisch ta. Und du het er us neren andere Schubladen es Pack Briefe vüre zogen und gsuecht, bis er das anonyme Briefli gfunde het, wo synerzyt di Chetteli drin sy yglyret gsi. «Das fählt nid», het er gseit «das chunnt vom Weier-Mädi. Jitz weiß i, warum es sech isch cho erkundige, öb würklech das Silber sygi gstole worde. Di ganzi Gschicht glychet dem Weier-Mädi, es cha chuum öpper anders i der Gmeind sy.»
Grad am andere Tag isch der Pfarrer i Weier use. Ds Mädi het sech schier nid gwüßt z’hälfe vor Freud ob der Visite. Enanderenah het ds Gritli müeße ga nes Gaffee mache. Underdesse hei si chli vom Wätter, vo der Frou Pfarrer und andere Sache brichtet, und du seit der Pfarrer undereinisch: «Ja, villicht hättet Dir nid emal so grüüsli Freud a mym Bsuech, wenn Dr wüßtet, warum i 144 cho bi.» Und no gäb ds Mädi öppis dergäge het chönnen yrede, zieht er d’Chetteli us em Sack, leit se-n-uf e Tisch und fragt: «Loset, sy das öppen Eui Chetteli?»
Da sy dem Mädi fascht d’Ougen über ds Tschööpli ab trohlet. «Eh — eh, du verhogereti Parügge!» het’s brüelet. «Jitz han i gmeint, die hangen im Gloggestuehl oben u lüte z’Predig!» Na mene Momänt fat’s wider a: «Heit Dir jitz öppe vergässe, die i d’Schmelzi z’gä? — Oder... oder isch doch öppis nid Rächts gange mit däm Silber?»
«Äben isch nöuis da gange», seit der Pfarrer. Und du het er hübscheli afa brichte, was er am Abe vorhär erläbt het. Jitz chunnt ds Gritli wider yne mit dem Gaffee. Wo-n-es di Göllerchetteli uf em Tisch gseht lige, het’s emel o müeße stuune. Es wärdi doch nid öppe sy, daß der Herr Pfarrer für sy Frou chömi cho ne büürschi Bchleidig cho bstelle, het es sech gfragt. Aber derglyche ta het’s nüt. Es het du müeße lose, was d’Muetter seit. Me het nere-n-agseh, daß si füürtoub isch. «Dä Kundi», het si gseit, «ghört i ds Zuchthuus. Dä mueß azeigt sy!»
«I begryffe, daß es Euch ergeret», meint der Pfarrer, «aber i bi doch nid ganz Euer Meinig.»
«Wohl, wohl, Herr Pfarrer, däm ghört öppis. Wenns no a menen Ort e Grächtigkeit git, so sött me so öppis nid tole!»
145 «Grächtigkeit in Ehre! Aber es git no öppis Größers», seit der Pfarrer. «Dir heit mi einisch sälber dra gmahnet.» Mit däm zieht er es verrumpfets Papierli us em Sack und list dem Weier-Mädi us sym eigete Brief vor: «Freude ist im Himmelreich über einen Sünder, wo Bueße tuet.» — «Und wenn me sech im Himmelrych drüber freut», fahrt er furt, «so chönne mir arme sündhaften und begnadigete Möntsche doch gar nid anders, als is o freue. Das heißt, mer müeße vergä!»
Mit däm het er ds Mädi i d’Ängi tribe. Grad eso glatt agno het’s es frylech no nid. Aber es het kei rächte Bscheid meh gwüßt. Der Pfarrer het ihm du no dargleit, wi schwär das für so ne Ma, wo sech verirret gha heigi, syg, wenn er sech müeßi demüetigen und cho bekenne. Under Hunderte wäri gwüß nid mänge, wo’s über sech bracht hätti. Dä, wo di Chetteli uf d’Syte gschaffet heigi, hätti ja wäge däm sech ganz guet no chönne dürezieh, ohni daß men ihm drüber cho wäri. Wenn aber so eine sech wider zur Chilche zueche laj, so dörfe die, wo meine, si heigen a Grächtigkeit öppis vor ihm z’voruus, ne nid wider ga abstoße.
Der Pfarrer het nid abgä, bis er dem Mädi sys Verspräche gha het, es welli däm Ma verzieh und er dörf ne de zue-n-ihm schicke.
Ds Mädi het no nes paar Tag und es paar Necht a der Sach gha z’chöue. Aber ändlech isch es doch du mit sech eis worde, es schicki sech, daß 146 ei Sünder dem andere vergäbi. Wo du am Sunntig druuf e stattleche jüngere Ma vor der Türe steit, het ds Mädi Härzchlopfen übercho. Und wo du dä no gar na ihm fragt und ihm churz und bündig seit: «I wär jitz der Silberschelm vo Chalchbrünnen u hätt Ech welle bätte ha, mir di Sach z’verzieh», da het ds Mädi äng übercho im Hals. Es het nid grad ds rächte Wort gfunden und gspürt, daß o d’Himmelrychsbürgerschaft dem Möntsch Ehrepflichten uferleit, wo nid geng ganz liecht z’erfülle sy. «Chömet yne!» het’s du emel afange vürebracht. Sy Verlägeheit isch aber nid numen us em Verdruß und us der grächten Etrüschtung cho. Es het da no öppis anders mitgspilt. Ds Mädi isch nämlech in ere veraltete Vorstellung gfange gsi. Daß es Schelme gäbi mit sydige Cravatten und schwärguldigen Uhrechettene, het es wohl gwüßt — für das stihlt men äbe —; aber nüt descht minder isch sy Vorstellung vo mene Schelm unzertrennlech gsi vo mene müglechscht schreege Gfräs und Felläden i Hosen und Ermel. Jitz hingägen isch e grangschierte Mündel vor ihm gstande mit heitere, zuetroulechen Ouge. Vo so eim z’ghöre: «I wär jitz der Silberschelm», isch doch es gspässigs Lose gsi. Und derzue isch es dem Mädi i sym ganze Läbe no nie passiert, daß ihm so ne Ma für öppis Abbitt ta het. So het du der Meischter Häggi schier d’Oberhand übercho. Er het dervo profitiert, für dem Mädi z’brichte, wi-n-är derzue cho sygi, zwüschenuse z’näh. Und er het’s 147 eso gschickt gmacht, daß ds Mädi trotz syr eigete Rächtschaffeheit no bald hätt afa begryffe, wi me der Versuechung chönni nahgä. — Natürlech isch du z’mitts währed dem Gspräch ds Gritli, di Gwundernase, cho ynez’schieße.
«Gang use!» het ihm d’Muetter befole, «du hesch nüt da inne z’tüe!»
Das isch gleitig gange. Aber wenn es Häftli in es Rickli ghört, so bruuche si nid lang ufenanderen umez’rütsche. Das hätti ds Mädi scho us sym Bruef chönne wüsse. Gmerkt het’s dä Ougeblick nüt. Wär aber dem Häggi syni Ouge gseh hätti und dem Gritli syni, dä hätti nümme lang drüber bruuche z’studiere, öb die zwöi enandere zwider syge.
«Ja nu», het schließlech ds Mädi gseit, «gscheh isch gscheh, es treit nüt ab, länger über di Sach z’choldere. Was mi ageit, so tragen i Euch nüt meh nache, u für e Räschte het en andere drüber z’richte.» Eis het der Sünder doch no müeße ha.
Dem Mädi het’s druuf abe gwohlet, und es isch sech bravs vorcho. Wo du aber der Meischter Häggi zum zwöiten und dritte Mal vorby cho isch und sech zum Huus zueche gla het, het ds Mädi gseit: «Was wott dä eigetlech o?» Nah-ti-nah isch ihm du ufdämmeret, es stecki nid nume luter Bueßfertigkeit derhinder. Das het ihm du schuderhaft z’dänke gä, vowäge, wenn me scho öpperem versproche het, me well ihm syni alte Sünde nümme nachetrage, so wott das no nid säge, me 148 tüej ihm grad Tür und Tor uuf. Und vor luter Nachedänke, wi wyt men uf däm Wäg amene Möntsch dörfi etgäge gah, het ds Weier-Mädi nid ufpasset.
Der Stumpen isch ihm du erscht z’grächtem ufgange, wo-n-es von ere Stör ungsinnet früecher hei chunnt, als es vorgha het. Steit da nid der Meischter Häggi i der Chuchi a Chachelbank aglähnt und het ds Gritli a menen Arvel! D’Nase het er ganz i di blunde Chruushaar vom Meitschi gsteckt gha und ihm nöuis zuegflismet. Und si hei sech nid emal la gah, bis ds Mädi under der Türe seit: «So, isch das däwäg gmeint gsi?»
Ds Gritli isch güggelrot worden und hätt sech am liebschte hinder em Chachelbank versteckt. Aber der Häggi het ihns ganz fescht i den Arme bhalten und d’Muetter aglachet: «Wi wett es sünsch gmeint sy?»
Ds Mädi het gseit, das chöm ihm jitz doch naadischt e chly stotzig. Daß aber da nüt meh z’welle sygi, het’s doch ygseh. Me müeßt o nid sälber einisch jung gsi sy, het es sech gseit, wenn me sech uf d’Längi dem Glück vo mene Chind wetti widersetze. «So mira!» het’s gmacht, und dermit hei di Junge gwüßt, wora si sy.
Im Früehlig druuf hei d’Glogge vo Nüechterswyl dene beidne z’Hochzyt glütet, und me darf säge: o ds Glück yglütet. A ds Gritlis Tschööpli hei di alte Göllerchetteli im Sunneschyn glänzt, 149 und der Pfarrer isch nid i Verlägeheit gsi, was er dene Brutlüte säge söll.
Wo si du so rächt i ihrem hüsleche Glück sy ygsässe gsi und der Muetter en Abglanz dervo uf em Gsicht gstanden isch, het ds Gritli se-n-einisch mit glitzerigen Öugli agluegt und gfragt: «Gäll, Muetter, es het de no sys Guete, wenn scho nid grad jede Wunsch, wo men i grächtem Zorn tuet, in Erfüllung geit. Wo wär my Jakob jitz?»
«I will dr jitz de gly, du chätzers Meitschi du!» het d’Muetter g’antwortet.
«Und wäge de Wunder, wo’s nümme meh söll gä...»
«Schwyg nume, schwyg! I weiß scho, was d’säge witt.»
Ja, so nes Mädeli
Es isch a mene Samschtigabe gsi. I der Stadt äne het’s an allne Chilche Fyrabe glütet, wo d’Frou Emilie Rossignol z’hinderscht in ihrem Garten am Altebärg vo der Arbeit ufluegt, wil es se dunkt, si ghöri d’Schritte vo ihrem Lörli uf em Grien. Und richtig, es chunnt, ziemlich echauffiert. Me gseht ihm scho vo wytem a, daß es allerhand z’erzelle het. Es isch der ganz Tag z’Sinneringen usse gsi, bim Unggle Peter.
«Du bisch doch hoffetlich mit dem Pöschtli cho, oder hesch es öppe verfählt?»
«Nei nei, aber i bi bim Staldebrünnli usgstigen und du chly gschwind gloffe.»
«E warum, du Evi? Du bisch ja ganz vo Ate!»
«I weiß sälber nid. Es het mer halt pressiert für hei.»
«Wi geit’s dem Unggle?»
«Guet. Er isch schuderhaft gueter Luun gsi.»
«E nu.»
Ds Lörli het sy Bergère-Huet abzogen und sech di verwäjte blunde Chrusle chly zwäggstrählt, und du platzt es use: «Uh, der Unggle het es toofs Meitli!»
«Wi redsch o! — I wott di dumme Schuelbuebewort 151 nid ghöre. Was söll das sy: toof? — Hm?»
«E halt es — es toofs, i weiß nid, wi-n-i sünsch söll säge.»
«Es luschtigs?»
«Ja, schuderhaft es luschtigs; aber wüsset Dr, Mama, nid nume luschtig... so — ach, wi söll i säge? heidemäßig comme-il-faut isch es.»
«Allons, allons, was söll das wider mit däm heidemäßig? Comme-il-faut isch, dunkt mi, scho meh als gnue für nes Meitli. — Isch es es jungs?»
«Nümme so ganz, glouben i. Villicht e chly jünger als Dir.»
D’Frou Rossignol het es Lachen i den Ouge, wo si das ghört. «Und...» fahrt si furt, «luschtig zum Aluege?»
«Härzig», seit ds Lörli, «me möcht ihm grad um e Hals falle. Wüsset Dr, so schuderhaft lieb, aber äbe nid so dumm lieb, es gseht mordsgschyd uus und so heiter, so... i weiß gar nid, wi-n-i säge söll, eifach es Noggi vo mene Meitli. Hie het emel niemer so eis, i wüßt nid wär.»
«Het er de ds Louise furtgschickt, oder was isch mit däm?»
«Der Prinzregänt? — I ha der Unggle gfragt. Da seit er puckt, wi-n-er de mängisch cha: ‹Furt. Bi lieber sälber Regänt.›»
«Und das neue? Regäntet das nid?»
«E nei, und wenn es o regänte tät, es wär e Schläck, ihm z’folge!»
152 D’Mama het du nümme vil gseit. Si isch nah-ti-nah ergerlech worde, wil si sech bi ihrer Broderie all Ougeblick verzellt het und de geng wider het müeßen uftrönne. Bald druuf isch me du i ds Huus gange. Der Papa isch hei cho und der Fritz, dem Lörli sy ordlech eltere Brueder. Bim z’Abe het me vo andere Sache gredt. Di beide Chinder hei, wil sünsch niemer da gsi isch, dörfe brichte, was si hei welle, und da isch me de albe nid i Verlägeheit cho um Underhaltung. Der Fritz hätti du möge wüsse, warum me dem Unggle «Malaria-Peter» sägi. «Isch er de chrank gsi?»
«Geng no, geng no vo Zyt zu Zyt», seit der Papa. «Das wird me syr Läbtig nümme los. — Früecher, i der erschte Zyt, wo-n-er wider daheim gsi isch, het men ihm ehnder ‹Cürasso› gseit, aber das het sech du verlore.»
«Warum Cürasso?» wott ds Lörli wüsse.
«Aha, jitz git’s e Geographie-Lätzge. Hett dr scho Südamerika gha?»
«O, scho lang.»
«Also, wo lyt Curaçao?»
«Aha. Curaçao gehört zur Gruppe der Inseln unter dem Winde und liegt im Caraibischen Meere.»
«Hör uuf!» seit der Fritz, und der Papa lachet: «Henusode!» Ds Lörli aber fahrt furt: «Eh wi prosaisch! I ha gmeint, es heig öppis mit Kürassier z’tüe.»
«Bis du nume froh», meint der Papa, «dir 153 heit meh dervo, daß der Unggle Peter mit Schnaps und Zigarre hantiert het, als wenn er der Sabel gschwunge hätti. Es het ds sältmal no öppis welle säge, wenn eine — und de no e Bäremutz — i di wyti Wält usen isch, für öppis z’wärde. Er isch öppen i dym Alter gsi, Fritz, wo-n-er dür nes holländisches Handelshuus nach Curaçao cho isch. I gloub, er heig’s nid liecht gha; aber er isch zu öppis cho. Fatalerwys isch er du no a ds Feschtland gange, und vo dert het er näbe syr schöne Frou no d’Malaria hei bracht.»
«Heit dir d’Tanten Isabella einisch gseh?» fragt ds Lörli.
«Ja», seit d’Mama, «es isch e prächtigi Frou gsi, e Kreolin, e beauté erschte Ranges.»
«E ja», weiß der Fritz z’brichte, «es isch ja es wunderbars Portrait von ere z’Sinneringe, i der Schlafstube vom Unggle.»
«E warum nid gar», lachet der Papa, «das isch ja d’Cheiserin Eugenie!»
«Nei, nei, i weiß es», bhertet der Fritz, «der Unggle het mir’s doch gseit.»
«Afin», seit du der Papa no zum Schluß, «jedefalls heit dr alli Ursach, geng sehr, sehr artig z’sy mit dem Unggle Peter. Dir, Fritz, bruuchen i’s gloub nid no aparti z’säge.»
«I gloub, i heig mer dadüre nüt vorz’wärfe, trotzdäm er mer’s mängisch nid ganz liecht macht», antwortet der jung Herr.
«Wiso?»
154 «Ach, Dir wüsset ja, dä guet Unggle het jitz halt absolut keis Verständnis für ds Studänteläben und rybt mer geng um d’Nase, i hätti’s sölle mache wi är.»
«Ja, my Liebe, so ganz lätz het er villicht mit däm nid. Uf nere Plantage chunnt me de gwüß no bald einisch wyter als mit der Jurischterei, bsunders wenn me’s so gmüetlech nimmt wi ne gwüsse Herr Fritz Rossignol!»
Der Fritz het das Thema gschochen und, wi uf alli derartigen Aspilunge, bloß mit menen Achselzucke g’antwortet, wo ungfähr het welle säge: mit euch cha me halt über settigs nid rede. Dir syd mit eunen Anschouungen um nes Jahrhundert hindedry. Er het nämlech syni ganz eigete Begriffe gha vo alt und neu.
E Halbstund speter fragt der Papa: «Wo isch er jitz wider, der Fritz?» Und d’Frou Rossignol antwortet: «Aber, Franz, wi channsch nume no frage! Es isch doch Samschtig. Da sy d’Rhenanen im ‹Leuen› obe.»
«Samschtig!» lachet der Papa, «Samschtig! Säg mer e Tag, wo si nid kneipe. — Nei, i mueß säge, eigetlech begryffen i der Peter i däm Punkt ganz guet.»
«Aber los! — I gloube würklech nid, daß der Fritz meh Chance hätti bim Gladys vo Diesbach, wenn er so uf mene bessere Chabisplätz sy Juged würdi verschwitze.»
«Chabisplätz! — Lue, das isch es äbe. Mit 155 settige Redesarte machet dir der Peter toub. Dir gäbet nid Achtung.»
«I ha no nie vis-à-vis vo ihm vo mene Chabisplätz gredt.»
«Hoffetlech nid; aber sünsch etwütscht ech all Ougeblick öppis, wo-n-er druus cha merke, wi gring dir von ere settige Carrière dänket. Und derby weiß er ja doch, daß mir für üsi Chinder chly uf ihn zelle. — Und de überhoupt das Gladys! Das isch alles rächt und guet; aber öppis mueß der Fritz z’erscht sy, sünsch wott i vo där Gschicht gar nüt wüsse. Ds Gladys het en Ängiländere zur Muetter, und da fragt es sech de no, ob die Gfalle findt a mene Nütnutz mit verhouenen Ohren und gspaltener Nase.»
«Aber, Mandli!»
«Ja ja, gib numen acht, sünsch chönnt’s de no fähle! — Und überhoupt, es macht mer mängisch chatzangscht, mir tüejen is vil z’fascht uf e Peter verla. Mir hein is halt alli di Jahr e chly la gah und’s is la wohl sy, geng eso hübscheli über das, was mer eigetlech z’bruuche hei, use. Eigetlech sötte mer a ds Dännetue dänke!»
D’Mama het gschwige, und der Herr Rossignol het druus gschlosse, si welli wider einisch dermit säge: «Abah, du bisch o geng der glych Schwarzmaler!» Si het sys Gjammer nie ärnscht gno. Warum? Wil er nere nie het chönne nei säge. Mit ihrem Charme het si-n-ihm alles abgläschelet, und wil er nere nüt het chönne versäge, het si geng 156 meh und geng meh i der Meinung gläbt, si dörf’s ganz guet no chly la flädere. Me het sech ungfähr alles gönnt, was z’Bärn öppen isch z’ha gsi.
Hütt hingäge het sech der Herr Rossignol trumpiert. Sy Frou het dasmal gschwige, wil nere dä Abe zum erschtemal e Zwyfel drannen ufgstigen isch, daß alles sech so ganz vo sälber verstandi, wi si geng gmeint het. Und jitz het si nüt dörfe derglyche tue. «Und doch und doch... sött i ächt nid öppis säge?» Si het’s der ganz Abe nid über sech bracht. Erscht hert vor em Yschlafe het si der Muet umegfunde. Si zupft am Houptechüssi vo ihrem Ma: «Papeli, los!»
Är het grad am Ton errate, daß nere-n-öppis uf em Mage lyt.
«Was isch?»
«Los, i mueß dr jitz no öppis säge; aber versprich mer z’erscht, daß du di nid lasch i ds Bockshorn jage!»
So mueß men afa, wenn me wott, daß der ander erchlüpft. Der Herr Rossignol schießt uuf: «Was isch los? — Het’s öppis Dumms gä?»
«Nei nei, lig nume ganz rüejig ab! Bis jitz het’s no nüt gä, aber es chönnti de am Änd no. Drum sägen i dr’s.»
«Es isch mer doch gsi, es ligi öppis i der Luft. Säg, was isch los!»
«Eigetlech nüt. — Villicht isch es ganz e dummi Idee vo mir. Afin, ds Lörli isch hei cho brichte, der Peter heig es ‹toofs› Meitli. Je t’en supplie 157 qu’est-ce que ça veut dire ‹toof›? Es het mer es éloge gmacht vo där Figur, me sötti würklech meine, es syg öppis ganz hors concours. Afin, so Meitscheni urteilen uf ihri Manier. Das wott mer no gar nüt säge. Aber ‹toof›, ma foi, under mene ‹toofe› Meitli — das het’s äbe so ganz ohni Überlegung gseit, und mit settigen unüberleite Worte trifft me gwöhnlech der Nagel uf e Chopf — under mene ‹toofe› Meitli chan i mir bim beschte Wille numen öppis vorstelle, wi söll i o säge? Z’Wien würd me von ere feesche Pärson rede, meinsch nid? Quelque chose de chic et de sans gêne, grad exakt das, was euch Manne so liecht um alli rüejigi Überlegung bringt. Und jitz dänk dr so öppis bi mene bald füfzigjährige Witlig, under eim Dach mit ihm! Je te demande! Grad ds Alter, wo ne Ma no geng zu allne Faxen ufgleit isch und scho hübscheli afat, sech z’foutieren um d’Lüt und um was si säge.»
Der Herr Rossignol isch z’grächtem wider erwachet und het sogar alles Gine vergässe.
«Das chönnti nätt wärde», meint er, «aber los, was het’s de vo der Pärson gseit?»
«Ja, was het’s no gseit! Si sygi lieb und luschtig — ja, luschtig und... härzig zum Aluege. — Ja ja, härzig zum Aluegen und ungfähr vo mym Alter, meint’s. Wi gseit, das alles seit mer nüt, aber... Afin, du channsch es de sälber no frage. Oder nei, es isch gschyder nid. Es bruucht nid z’merke, daß is di Gschicht interessiert.»
158 «Sälber ga luege wär gschyder», seit der Herr Rossignol und lat d’Ougen uf sym Duvet umespaziere. «Aber da heißt’s de ufpasse!»
«I ha o dänkt, aber äbe...»
«Nume nid dryschieße!»
«Nei, sicher nid, aber wär weiß! Mir chöme villicht scho jitz z’spät!»
«Ja ja, aber lue. Me bruucht ihm nume welle ga dryz’rede, so isch er imstand und macht grad äxpräß öppis Dumms. I mueß mer das no zwöimal überlege. — En attendant guet Nacht!»
«Guet Nacht, schlaf wohl!»
Me hätti wahrhaftig chönne meine, di beide bruuchte numen enandere guet Nacht z’säge, so schlafe si o scho wi d’Murmeli. Aber na nere Viertelstund ghört me der Herr Rossignol brümele: «Wi hesch gseit?»
«Es toofs», antwortet d’Frou, «es toofs, es luschtigs, liebs und härzigs. Mais avant tout es toofs.»
Du isch es wider zäche Minute still blibe. Und du ghört me d’Frou — geng no gar nid schläferig — säge: «Mer sötte halt doch ga luege, Franz!»
Und der Herr Franz git zue: «I gloube’s sälber o.»
* * *
Di nächschte Tage hei si beidi gruusam vil gha z’dänke, der Herr und d’Frou Rossignol; aber beidi sy geng wider zum Schluß cho: me cha nüt mache. 159 Der Fritz het scho sünsch sech nid überta mit Dänken und die Wuchen erscht rächt nid, wil er ne längere Kater het gha usz’goume, und ds Lörli isch halt ds Lörli gsi, es Vögeli, wo wyters nid lang fragt, warum d’Wält eso und nid anders sygi. — Nei, mache hei si wäger gar nüt chönne, gäb wi-n-es se dunkt het, me sötti, me sött! — Ach, am Änd isch es es Meitli wi nes anders, het du d’Frou Emilie agfange sech tröschte, wär weiß, mir plagen is ganz vergäbe! So nes Chind het mängisch gspässigi Begriff vo nätt und lieb. — Afin, ds Gschydschte wird scho sy, me gang ga luege. D’Frou Emilie, wo sich sälber nid gärn im Huus het la überfalle, het dem Schwager gschribe, si chöme de denn und denn, wenn’s ihm rächt sygi.
Me sött ihm öppis chrame, het du ihre Ma gfunde, aber was? Zigarre? Amenen ehmalige Plantage-Bsitzer Zigarre? M’m. Mit de Schnäps isch es di glychi Gschicht. Uf Süeßigkeite het er nie vil gha. Frücht? Blueme? Eim, wo sälber alles zieht? Oder villicht öppis für syni Gsüchti? «Du wirsch ihm doch nid welle Pülli oder Selbe chrame?» — «Nei, aber warmi Sache, Strümpf oder so nes Gilet de chasse oder so öppis.» — «E Herrjere, jitz im Summer? Nei, mir wei nid risquiere, daß er is de nume no schlächti Witze macht.» — «Jitz chunnt mer öppis z’Sinn, i ha bim Häberli a der Chramgaß schöni Champignons gseh i luschtige Chörbli. Das wär öppis.»
Guet, me het so nes Chörbli gchouft, het la 160 aspannen und isch i das Sinneringen use gfahre, Papa und Mama allei. Si hätten emel nachhär niemerem chönne säge, was si underwägs gseh heige, ja nid emal, wo si düregfahre syge, wenn si nid der ganz Wäg afange hindertsi und vüretsi uswändig gkennt hätte. Beidi hei geng ungfähr am glychen umegworgget und sech de doch vorenand oder vor sich sälber geniert, dervo z’rede. Einisch, am Deißwyl-Stutz, fragt du doch d’Frou Emilie: «Ja, eigetlech, wenn’s de würklech so sy sött, was wei mer de machen und säge?»
«Nüt», seit der Herr Rossignol, «gar nüt, nume luege, ganz nume luege.»
«Ja, aber und de?»
«Nüt derglyche tue.»
Das isch zwar gar nid gsi, was sech d’Frou Emilie vorgstellt het, wi me de sötti vorgah; aber wär atmet nid uuf, wenn men ihm seit, er bruuchi nume z’schwyge, wo-n-er gar nümme gwüßt het, wie d’Wort erchöue! Es isch prezys, wi wenn men eim ungsinnet seit, me bruuchi jitz doch nid zum Dokter, es sygi nümme nötig.
Stettlen isch hindere gsi, und di große Böum vo Sinneringe sy lingger Hand us em Bärgbort vürecho. Wi höcher si ufgstande sy, descht gleitiger het der Frou Emilie ihres Härz gchlopfet. Graduus, ob Worb, hei über waldige Huble d’Schneebärgen ihri Herrlechkeit la uflüüchte, zum Psalmesinge schön und alles-Leid-vergässe; aber d’Frou Rossignol isch mit ihrne Blicken a menen andere 161 Firnhaag blybe bhange, wo am sunnige Bort under em Schlößli im Bysluft gflatteret het.
«Der Peter het Wösch», seit si, «warum het er nüt dervo gschribe? Me hätti ja guet en andere Tag chönne gah.»
«Gschej nüt Bösers!» meint ihre Ma, «de git’s allwäg Chirschueche, da hätt i gar nüt derwider.»
D’Frou Emilie het’s gruusam wundergno, wär di Wösch hänki oder abnähmi. Aber es isch niemer anders umewäg gsi als der Bysluft, und dä het eis Stücki um ds anderen am Seili gäge se-n-ufblaset: lue da! Und d’Frou Emilie het afa ranggle, der Hals strecken und Ouge gmacht, wi öpper, wo nes Gspänscht gseht. «Lue doch!» seit si zu ihrem Ma, wo nid begryft, warum si undereinisch wi uf Gatschuballe sitzt. «Lue doch! Merksch nüt?»
Es fählt nid vil, si sieg dem Gutschner z’halte, damit si besser chönni luege. Aber si wott doch nid die sy, wo ihre Gwunder nid ma gmeischtere, und was e rächte Gutschner isch, wott a mene frömden Ort vorfahre und nid vorrütsche.
So isch me du halt ungsinnet vor der Hustüre gsi. Me het nid e Halbstund lang müeße Sturm lüte wi öppe sünsch im Hei vo mene wunderleche Garçon. Allem het me chönnen amerke, daß da öpper uuf und nachen isch, daß kei Bäsen und kei Räche Längizyti het. Jedes Stüdeli het syni Bletter zfride vor sech überenand gleit, wi ne Husfrou d’Händ nam Fyrabe, und ds Huus het syni glänzigen Ougen ufta, wi nes Chind, wo guet gschlafe 162 het. Anderne Lüte hätti ds Härz im Lyb glachet ob allem däm comme-il-faut. Aber ds Ehepaar Rossignol het ehnder dry gluegt wi uf ene verhaglete Garte. Si hei nume nid Zyt gha ufz’stah i der Gutsche, so isch schon es Wäse vor der Hustüre gstanden und het se mit mene fründleche Gsicht gottwillche gheiße. E grangschierti Pärson, décidément, eifach, suber, gsund i der Farb, öppis Sammetigs uf em Ganze.
«Wei di Herrschafte so guet sy?»
Me isch uf di schicklechschti Art i ds Salon bugsiert worde, und du het’s gheiße: «En Ougeblick!»
«Der Herr Rossignol isch doch da?»
«Ja ja, i will ihm rüefe. Er isch bi syne Champignons. — Gället, i darf säge ds Herr Rossignols syge da?» En eigenartig fründleche Blick seit, daß dä dienschtbar Geischt d’Ähnlechkeit vo dene beide Brüeder usegfunde het.
«Und Dir syd, dänk, das Mädeli?»
«Ja, Frou Rossignol.»
Dermit isch es use.
Der Herr Franz lat sech in e Fauteuil falle, streckt d’Bei stäckegrad vo sech und lachet: «Hesch ghört? Bi de Champignons?»
D’Frou Emilie macht es Muul wi ne Räbschnägg, wo men ab em Chabis rupft. Si stellt ihres Champignons-Chörbli uf ne Console und seit: «Schön isch anders; aber bi euch Manne weiß me nie, was dr a de Lüte gseht.»
163 Jitz zieht der Herr Franz d’Füeß under e Stuehl, reckt der Chopf vüren und konstatiert nume: «Es Charme het’s.»
«Es isch en Eidochs», brümelet d’Frou Emilie und weiß gar nid, wi guet si däm Mädeli sys Wäse dermit zeichnet. Grad eso isch es äbe gsi, wi nes Eidechsli, so glimpfig und gleitig. So ohni alles unnötige Wäse het es sy Sach gmacht, isch i sym Schlupf blibe, solang es nid vüre müeße het. Aber geng gärn a der Sunne, het es wider Sunneliecht vo sech gä. Ja ja, es hätti dene beide da im Salon wohl chönne gä z’dänke.
D’Frou Emilie dunkt’s geng, ihre Ma well di Sach gar nid mit dem ghörigen Ärnscht i ds Oug fasse. «Hesch gseh, di Wösch?» bhört si ne.
«I ha mi nid g’achtet. Was säge mir Chüssiziechen und Naselümpe?»
«Äbe, i ha’s gmerkt. Üs Froue seit so öppis äbe meh. So nes Wöschseili mit allem, was dranne hanget, isch äbe — wi seit me doch däm scho? — der Ariad..., wohl der Ariadne-Fade — oder sägen i öppis Lätzes? — wo i d’Seel, i ds Innerschte vo mene Huus und syne Bewohner der Wäg zeigt. — Zieche! Naselümpe! Scho rächt. Aber was für Zieche! Was für Naselümpe! Was bruucht so ne Figur entredeux a dene Sache? Aber das isch no ds Mindischte gsi. Hättisch du di Hemli gseh, di Hösli! Daß me sech nid geniert, i mene Dorf usse settigs a d’Sunne z’hänke! Alles 164 voll Spitzli und à jours. Und e Battiste, me chönnti ja d’Zytung läse derdür.»
«E nu, wenn si gärn früürt...»
«Und i müeßt mi wüescht trumpiert ha, wenn i nid no Sydigs derby gseh hätti. — I frage di, was söll das alles bim Peter? Was macht das für ne Gattig?»
Wyter ufbegähre het d’Frou Emilie nid chönne, vowäge me het öpper bi der Hustüre ghöre d’Schueh abchraue. Und grad druuf het der Malaria-Peter d’Salontüren ufta, ohni yne z’cho, und gseit: «Grüeß ech afange. Brav, daß dir einisch chömet! I mueß no ga d’Händ wäsche, i ha ghärdelet.» Di beide hei uf e Grueß g’antwortet; aber er het gar nid druuf glost. «I chume grad ume. — Weit dr nid lieber e chly vor ds Huus oder i ds Peristyle bi däm schöne warme Wätter? — Mädeli! — Bringet doch e chly vo däm Malaga i ds Peristyle und öppis z’byße derzue!» Dermit isch er dür e Gang hinderen und d’Stägen uuf. Syni Visite hei sech’s la gseit sy und sy voruse. Da etdeckt d’Frou Emilie im Peristyle ne ganzi Zylete dere Champignons-Chörbli. «Wi dumm!» dänkt si. «Afin, me tuet nüt derglyche», seit si zu ihrem Ma. «Mir nähmen üses wider hei, me cha se scho bruuche.» Mit däm düüßelet si i ds Salon zrück, reicht ihres Chörbli und treit’s dür e Hof und tuet’s under e Sitz vo ihrer Viktoria-Chaise.
Si het natürlech nid ghört, daß ds Chöchi hinder 165 em Chuchifänschter zum Mädeli seit: «Eh der Tüüner, lue jitz! Das isch eini! Die muuset üsem Herr Champignons.» Fatal isch nume gsi, daß der Herr Peter grad druuf i d’Chuchi chunnt und merkt, daß di zwöi öppis zsäme hei. «Was isch los?» fragt er.
«O nüt», säge si. Aber si sy beidi chly rot.
«Allons, use mit! Was heit dr?»
«I darf’s gwüß gwüß nid säge», meint ds Chöchi und lachet derzue wi nes Schuelmeitschi.
«Nu, rücket use, i wott’s wüsse!»
«O», seit jitz ds Mädeli — es schüttlet’s nume vor Lache — «d’Frou Rossignol het es Champignons-Chörbli i der Gutsche versteckt.»
«Dir syd nid gschyd!»
Aber ds Chöchi bhertet, wohl wohl, es sygi so, es heig’s mit eigeten Ouge gseh. Uf das hi isch der Herr Peter dür di hinderi Hustüren uus zum Wage, het ne-n-erläsen und isch mit Chopfschüttle gäge ds Peristyle zue. Er het gar nüt derglyche ta und mit syne Visite brichtet, wi öppen allimal. Zwüschenyne het er syni Chörbli zellt und nid begriffe, was gangen isch. Bis jitz emel isch er syr Sach sicher gsi, daß er’s nid im Bruuch heigi, sech z’verzelle. Bald aber isch ihm ufgfalle, daß sy Schwägerin nid sygi wi sünsch albez. Si isch präokkupiert, und sobald ds Mädeli umewäg isch, lat si keis Oug von ihm. De dunkt’s ne wider, si verfolgi ihn sälber mit Blicke, und wenn er unvermuetet einisch si e chly scharf aluegt, wird si verläge. 166 Es stimmt, dänkt er, du hesch es usubers Gwüsse. Wart nume, dir will i!
Jitz isch es amene harmlose Zsämesy nid grad förderlech, wenn eis i der Gsellschaft dem andere geng ufpasset mit dem Vorsatz: «Wart, dir will i», und ds andere di ganzi Zyt dänkt: «Was het er vor»? Mit dem Appetit vo der Frou Emilie isch es nid wyt här gsi, trotz allne guete Sache, wo-n-ere der Schwager ufgstellt het. Und wenn men einisch dem Mißtroue Platz gönnt het, so isch de scho derfür gsorget, daß es ghörig i ds Chrut schießt. Wo nam Ässe d’Frou Rossignol seit, si welli di Herren im Fride la ihri Zigarre rouken und e chly der Hüehnerhof und d’ Sparzere ga aluege, springt der Herr Peter scho zwäg: «Wart, mir chöme mit, gäll Franz? I will ech de my Champignons-Zucht cho zeige.»
«Guet, guet.»
So isch me du sälbander uf em Guet ume träppelet, vo de Fischweiere zum Bejihuus, vom Bejihuus dür d’Sparzere, vo der Sparzeren i d’ Serre, vo der Serre i Champignons-Chäller, vo däm Chäller i Stall, und der Schluß vo der Parade hätti de es Abschryte vo der Wöschseili-Front sölle mache, vowäge der Herr Peter het i mene galante Luun bschlosse gha, er welli der ganz lynig Nachlaß vo syr elegante verstorbene Frou der Schwägerin als Gschänk offeriere. Ds Mädeli het alli di Herrlechkeiten i Chischten uf em Eschterig etdeckt gha und dem Herr Peter gseit: «E aber, Herr 167 Rossignol, das geit Euch z’grund da drinne, das isch schad! Das mueß me vürenäh und wäsche. Wenn Dir gloubet, Dir bruuchet’s nie meh, so chönnet Dir doch öpper glücklech mache dermit!» Drum het me’s du hütt schön a d’Sunne ghänkt, damit ’s d’Frou Emilie chönni la Revue passiere. Aber jitz het der Verdacht vo Kleptomanie, wo dem schönschte Flirt sys Charme cha näh, dem Herr Peter scho chly der Luun verderbt gha. Und wo du gar d’Frou Schwägerin uf där Inspäktionspromenade mit mene merkwürdig gwundrige Blick fragt: «Gäll, Peter, dir isch’s wohl i dym Garçon-Ménage z’Sinneringe, du begährtisch emel nümmen anders?» da het’s ihm e Stich gä. Er het der Schwägerin keis schlichts Ja gönnt. Blitzgschwind isch ihm dür e Chopf gschosse: Aha, di plaget d’Angscht! Mit überleiter Bosheit antwortet er na mene Chehrli: «I müeßt lüge, wenn i nid wetti zuegä, daß es mir gwohlet het, sitdäm i my Malaria ganz wider los bi. Eigetlech wär jitz nüt meh im Wäg, wenn’s mi je sötti acho, ume z’hürate.»
Wo me zur Wöschhänki chunnt, steckt ds Mädeli, i mene luschtige Wäschröckli, mit syne schöne blutten Arme Chlämmerli uuf, und wil es weiß, daß der Herr Peter im Sinn het, di ganzi Herrlechkeit syr Schwägerin z’schänke, macht es Öugli, wi me se-n-äbe macht, wenn men i so nes schöns Gheimnis ygweiht isch. Es lat di Öugli vo eim zum andere springen und dänkt geng nume: weiß 168 si’s ächt scho? Es zeigt di schönschte Sache no extra der Frou Rossignol. Dere hilft jitz emel afange ds Monogramm us em böschte Gwunder use. Si schämti sech, la z’merke, daß si dür di Kreole-Wösch scho ganz us em Hüsi isch cho; aber di Triumphblicke vom Mädeli! Wi söll si die düte?
«Janu», seit si ändlech im Wäggah zum Schwager, «du hesch rächt, daß du di schöne Sache nid lasch z’grund gah; aber weisch, Peter, i läti se nid so vor aller Wält a d’Sunne hänke. Es macht e gspässigi Gattig. Me weiß doch, daß du Garçon oder mynetwäge Witlig bisch. Di böse Müüler chönnte liecht öppis druus mache, wo dir unagnähm wär und — o dem Mädeli.»
«Äbe gäll», antwortet der Herr Peter schier tüüfelsüchtig. «Me chönnt errate. Di Sache gienge dem Mädeli wi agmässe!»
«Nei, wi absurd! So meinen i’s ja nid», lügt d’Schwägerin, «aber begryf...!»
«Ja ja, i begryffe — besser als du meinsch.»
Ds Mädeli het geng druuf gwartet, daß es Ordre überchömi, wie und wenn di Wösch i Altebärg z’schaffe sygi. Aber es isch dadrüber keis Wort lut worde, und derzue het’s es nöue dunkt, Schwager und Schwägerin luegen enand nid juscht zärtlech a. ’s isch öppis lätz. Besser, me schwygi, het’s dänkt.
Wo du ändlech der Wage wider vorfahrt und me adieu seit, git der Herr Peter dem Gutschner e Wink: «Ja, der Tuusig, wartet, jitz hätt i das 169 bald vergässe!» Er springt i ds Peristyle und bringt der Schwägerin e stattleche Meie Rosen und — es Chörbli Champignons. «Nume daß ds andere nid Längizyti überchunnt», seit er mit nere Gränne so voll Bosheit, wi di armi Frou Emilie i ihrem ganze Läbe no nie öppis Ähnlechs het gseh gha. Der Atem isch nere bstoche; aber use het’s doch müeße: «Du wirsch is doch will’s Gott nid zuetroue, mer heige dir es Chörbli gstole?» Si schlotteret nume so und isch chrydewyß vor Töubi. Und der Herr Franz chunnt nere z’Hülf: «Säg, los, das isch jitz hingäge starke Tubak! —»
«Afin», meint der Herr Peter, «gib zue, daß es emel kurios usgseht, wenn me...»
«Was kurios? Wenn me dir öppis het welle mitbringen us der Stadt! Wi hei mir söllen errate, wär dem Häberli di Champignons liferet!»
«Und wi söll i errate, daß me mir myni eigete Champignons chramet! — Das isch halt...»
«Das isch halt — en unerhörti Infamie, syne Gschwüschterti zuez’troue, si stälen eim öppis!»
«Ja nu...»
«Was, ja nu? — Chrischte, ab!»
D’Frou Emilie het gschluchzet, der Gutschner es Lache verbissen und mit der Zunge gchlepft. Der Wagen isch gfahre, und us eier Portière isch es Rose-Bouquet, us der anderen es Champignons-Chörbli i Hof use gfloge.
Me het der Gutsche nid lang nachegluegt. Ds Mädeli, wo nid wyt hinder sym Herr im Husgang 170 gstanden isch, het sech z’vollem i Hindergrund verzogen und nume no ghört, wi verschideni Türe piff, paff, puff, i ds Schloß gfloge sy.
«Nätti Gschicht, das!» het der Herr Peter brummlet. Der ehmalig Farmer oder — besser gseit — Sklaven-Ufsäher isch wider e chly zum Vorschyn cho in ihm, emel us gwüsse Redesarte z’schließe, wo-n-er jitz dermit het afa cheigle. Er het e Gärtnerschurz umbunde, d’Ermel hindere glitzt, isch i sy Champignons-Chäller überen und het dert afa rumore wi ne Wildsou im Läberbärg. Aber bi längem het er doch du gfunde, es tragi nid vil ab, Gschirli z’verschla, und uf alles abe no schier müeße lache.
«Duure mi glych nüt», het er i d’Hurd yne gwätteret. «Hei e Schyßangscht, i well ume hürate. Da’sch di ganzi Gschicht. — Ds Mädeli!» Er lachet grimmig i sech yne. «I nes Mädi vo der Reuethal-Müli hürate, ig! Wenn me di schönschti und piquantischti Frou vo Curaçao gha het! Ma foi, me merkt, daß die nie us em Altebärg use cho sy. Hahaha. — Aber si het’s ja eigetlech ganz rächt errate: mir isch es wohl hie usse, söuwohl! Ja ja, das isch wahr. Wett o ne Löl sy und wider under ne Pantoffel und de no so ne fromme — ä’ä, Pedro! Das machsch du nid. — — Aber, se mache z’schwitze, das wott i. Wartet nume! Dir müeßet my Grümpel suur verdiene. I ha ne-n-under der Trope-Sunnen erschwitzt, und dir müeßet mer ne-n-under der Bärner Bysen erschwitze.»
171 A mene herrleche Septämbertag het men es «toofs» Paar gseh dür ds Gümlige-Täli uuf ryte. Ja, ds Lörli Rossignol hätti gwüß wider keis bessers Wort gfunde, für z’säge, wi si usgseje, si Brueder Fritz und ds Gladys vo Diesbach. Är frylech, der Fritz, het en anderi Ambition gha. Nid nume «toof», feudal het’s söllen usgseh. Und es het o. Däm Gladys het me vo wytem agmerkt, daß es nid nume so ne Hygieine-Draguner isch, wo sy Späck mueß verjoggle. Es verwäjts Blatt wär nid liechter uf däm Sattel gsässe, und doch isch ds Gladys syr Sach so sicher gsi und het mit syne blaugrauen Ougen i d’Wält usegluegt, wi wenn alles ihm ghörti. Und wär der Fritz nid e flotte Bürschtel gsi, so wär er nid näbe se cho z’ryte. Das sicher nid, vowäge ds Gladys het Figgen und Müli gha. Het sech eine zueche gmacht, zue-n-ihm, so het’s dänkt: me cha ja luege, was hinder ihm steckt. Und daß es so dänkt, het me sym Näsi dütlech agseh.
Hütt äbe het der Fritz syr Amazone welle ga zeige, was hinder ihm sygi. Wo vor öppe zäche Wuche d’Eltere Rossignol vo Sinneringe hei cho sy, het’s Gattig gmacht, es syg uus und Amen mit dem Troum vo Sinneringe. Was eigetlech gange sygi, hei di Junge nie verno. Numen einisch in ere schwache Stund isch es der Mama zwüsche Lachen und Brieggen etwütscht: «Dir chönnet de allwäg über ds Jahr der Tante Mädi ga ne Visite mache!» Ds Lörli hätti sech no bald abgfunde mit nere settige Müglechkeit. Me chönnti ja o säge «Tante 172 Mädeli», und das tönti scho ganz anders. Da derhinder tät sech e sunnigi Wält uuf vo natürlecher Luschtigkeit, ohni alli Manierdressur und Etiquette, es Ideal vo Landläbe. Der Fritz hingäge het das mit anderen Ougen agluegt. Är het sech bim Gladys geng als der zuekünftig Herr vo Sinneringen ufgspilt und isch der Meinung gsi, mit der Erfüllung vo däm Troum syg für ihn alles gwunne, und der lysischt Zwyfel a der Erfüllung het ne grad us em Hüsi bracht. So wi är übrigens der Unggle Peter gkennt het, isch däm nume mit eim z’imponiere gsi: resolut und vertrouessälig ufträtte, fescht zuepacken und nid lugg la. Das découragierte Wäse vo synen Eltere het ihm’s gar nid chönne. Drum het er sech vorgno, er well eifach einisch sälber derhinder. Es het ne dunkt, wenn er dem Unggle das Gladys gieng ga zeige, so chönnti dä ja gar nid anders, als säge: Bravo Fritz! Er hätti ne settigi Freud a däm Paar, daß er nüt Höchers meh wüßti, als ne ds Näscht bouen und de no wie!
«Dert isch es», seit der Fritz, wo si änen abe chöme, gäge Nesselbank zue. Er zeigt über ds Moos uf di wyße Chemeni vo Sinneringe, wo us de Boumchrone vüre lüüchte. Ds Gladys antwortet nume mit syne hällen Ouge. «Nid übel!» isch drinne z’läse. Im Wyterryte fat er du afa brichte vom Unggle Peter: me müeß ne halt näh, wi-n-er sygi, so chly es Original, mängisch chly gschmüselet, wi öppen alti Farmer syge, und e chly wunderlech 173 und eigelig. Und mängisch säg er de gspässigi Sache, und mängisch syg er e chly gar graduse, und mängisch e chly unmanierlech; aber dernäbe syg er im Grund doch eigetlech e guete Kärli. Er heigi de no gärn, wenn me chly artig sygi mit ihm, und villicht syg’s besser, ihm nid z’widerrede, wenn er öppe mit synen amerikanische Begriffe chömi, und — und — und villicht wär’s ratsam, nid allzu feudal z’tue. Wi gseit, me müeß ne näh, wi-n-er sygi. — Und de um Gotteswille nid öppe rede, wi wenn eim di ganzi Herrlechkeit scho jitze ghörti!
Ds Gladys het der Fritz la reden und isch scharf vor ihm här gritte, wi wenn’s Angscht hätti, er redi di ganzi gueti Meinung z’schande, wo-n-es bis jitz von ihm gha het.
Wi nächer si dem Guet cho sy, descht meh het der Fritz innerlech gschwitzt. Hätti der Unggle Peter chönnen yne luege, i das Jünglingshärz, er hätti ds Glyche vom Fritz gseit wi verwichen im Champignons-Chäller vo synen Eltere. — Afin, jitz het er sech drüber ewäg ghulfe mit dem Stolz uf sy schöni Begleiterin.
Der Ungglen isch richtig mit ufe glitzten Ermel und abgripsete Hosen am Brunne gstanden und het sech juscht d’Händ abtröchnet, wo di zwöi i Hof yne gritte sy. Er het nid Zyt gha, lang drüber z’studiere, was jitz das söll. Undereinisch hei si hert vor ihm ghalte. Der Fritz isch abgsprunge: «Unggle, darf ig Ech der Jumpfer Gladys vo Diesbach vorstelle?» Der Herr Rossignol isch grad zueche gstanden 174 und het der Amazonen us em Sattel ghulfe. He nu, sapperlot, het er dänkt, das wär jitz emel wider einisch es Wybervölkli, wo me dörft aluege! Frylech, es het en andere Parfüm gha als d’Kreolinne, en anderi Nüance vo Hinderheltigi. Me merkt doch de no grad, ob eini numen ihri Schönheit verteidiget oder no ander Sache.
Der Unggle het sech alli Müej gä, syni Visite guet z’empfa. Er isch sech ga schön machen und het würklech derby dänkt, e schlächte goût heigi sy Neveu nid, das müeß men ihm la. Für «d’Tante Mädi» het der Fritz keini Ouge gha. Er het gar nümme dra dänkt, daß vo dert här öppis z’risquiere sygi.
Am Ässe het me sech sehr guet underhalten und mit keim Wort derglyche ta, daß je öppis Ungrads gsi wäri zwüsche Sinneringen und Altebärg. Der Unggle het se la brichte, het ne brav ygschänkt und glost und meh ghört, als si mit Worte gseit hei. Es het ein dunkt, der Fritz sötti jitz ungfähr alles gseit ha vo sich und syne Tate, wo men ufgstanden isch, für uf der Terrasse, a der guldige Herbschtsunne, ga der Café z’näh. Ach, wo wett’s eim wohler sy als a mene settige Tag mit mene gueten Ässen im Mage vor em Huus, wo’s eso herrlech schmöckt vo späte Rosen und ryffe Pfersech und Biren am Spalier und vo Reseda i de Bandeli?
«Sappermoscht», het der Fritz gseit, «Unggle, Eui Havanna und Eue Café!» Und derzue het er 175 mit sym Stuehl gygampfet und Rouchringli blaset, schöner nützti nüt.
«Jaaa», antwortet der Malaria-Peter langsam, mit mene Visierblick uf ds Gladys, «jaa, my Liebe, si sy guet, myni Zigarre und der Café o, aber du muesch nid gloube, si syge ring verdienet. — Reina del mondo! — I förchte, du sygisch nid uf em Wäg zu gueten eigete Zigarre. I ha mer’s la choschte, bis i mys Sinneringe gha ha. Mit Biertrinke, Pouke, Tanzen und Ryte han i’s nid eroberet. Anderi bringe das villicht fertig. I hätti’s nie derzue bracht. — I weiß ja wohl, das isch der Wält Lauf. Di einte müeße sech abschindte, bis si so öppis binenandere hei, und wenn si glücklech sowyt sy, so müeße si’s den andere wytergä, dene, wo daheim, uf em Ruehbett oder gar im Wirtshuus druuf gwartet hei...»
«Aber, Unggle!»
«Kei Widerspruch! Es isch so. Ds Läben isch nid läng gnue, für daß der glych, wo’s erarbeitet, sech’s druffen o no chönnti la wohl sy. Aber i will dir öppis säge, Fritz: i wetti nid emal, daß es anders wär. Es reut mi nüt. Lieber drü Jahr chüschte, was me sälber erstritte het, als dryßig Jahr, was men erschlafe het. Merk dir das! Du hättisch no Zyt!»
«Dir heit sicher rächt, Unggle; aber di drü Jahr! Dir heit no lang Zyt z’gnieße, was Dir erstritte heit.» Der Fritz het’s guet welle mache, wo-n-er 176 sym Unggle nes längs Läbe gwünscht het, und isch gar nid gfasset gsi uf sy Antwort.
«I hoffe’s», seit der Herr Peter, «i hoffe’s, und wenn’s mi achunnt, so han i ja no d’Weli, mi neu yz’richte. I gspüre mi no nid z’alt. Es chunnt ganz nume druuf a, ob mir es Wäsen über e Wäg louft, vo däm i ds Gfüehl ha, es wüssi Sorg z’ha zu myr Sach. — Weisch, vo da nache bin i halt es Chind vo der Neue Wält. Da fragt me nid, wi heißisch und wohär chunnsch? — Was bisch? Was channsch? Das isch d’Frag. Es bättelarms Meitschi, wo Sorg het zur Sach, wo zfriden isch und still und lieb, cha di beschti Partie sy... für mi nämlech, für mi!» Das Letschte seit er mit nere höfleche Geste gäge ds Gladys.
«Aber Unggle, d’Tanten Isabella isch keis arms Meitschi gsi.»
«Ah, d’Tanten Isabella! — Nei, die isch nid es arms Meitschi gsi.» Der Herr Peter steit uuf und stellt sech vor e Fritz häre. «Aber e Lohn und en Uszeichnung isch si gsi. Meinsch du, i hätti se übercho, wenn si und ihri Eltere mi nid a der Arbeit gseh hätte? Ha, sapperlot, muesch nid meine! I dym Alter han i scho öppis gleischtet gha. — Afin, i wott dir eigetlech nid predige. Myni Ansichte kennsch du ja; aber es schadt villicht nüt, wenn me se hie und da wider uffrüschet. — Chömet, mir wei jitz no nes Chehrli mache.»
Im Umeträppele dür sy Garteherrlechkeit brümelet er du no, juscht, wo ds Mädeli mit mene 177 Chorb voll Gjät vorby geit: «Jaja, ds eintmal isch d’Frou e Lohn für e Ma, ds andermal der Ma für d’Frou.»
Es isch ihm du aber z’Sinn cho, er chönnti unartig gsi sy gäge das Gladys, und für ume guetz’mache, het er sech du großi Müej gä mit Usesueche von ere ganz apartig schöne Rose. «Nid kommod zum Ryte, so ne Meie», seit er ihm. «Aber e schöni jungi Rose ma’s erlyde.» Er het ihm se-n-agheftet und’s derzue agluegt, daß es gwüßt het, ob er’s nätt findi oder nid. Und wo si du wider ufgsässe sy, het er no gseit: «Comprenez?, bi en alte wunderleche Chuz; aber i meine’s nid bös. Chömet de glych no meh! Das tuet mir wohl.»
Das Gladys het danket und gseit: «Dir heit ganz rächt, Herr Rossignol, i begryffen Ech sehr guet.»
Di junge Lüt sy du der Worble nah gritte bis zur Wägmüli und du d’Allee y bis vor ds Siechehuus. Dert pariert ds Gladys sys Roß und winkt der Fritz mit mene Blick zueche.
«Heit Dir mi chly gärn, Fritz?» fragt es.
Der Fritz isch schier erschrocke, so unerwartet isch ihm das cho. «Wi chönnet Dir no frage?» antwortet er, und syni Ouge säge dütlech gnue, wi-n-er’s meint.
«Gloubet Dir, i wär e Frou für Euch?»
«Gladys!»
«So schaffet öppis! Euen Unggle het ganz rächt! Tüet Ech das Sinneringen und sys Gäld usem Chopf!» Dermit git si dem Roß d’Sporren 178 und geit i mene flotte Galopp über ds Bündefäld, so daß d’Offizier, wo dert exerziere, ihri Soldaten e Momänt vergässen und enand zuerüefe: «Hä? Die sitzt!»
Der Fritz het chönne luege, wi-n-er nere nachechunnt.
Ob em scharfe Luftzug isch di schöni Rose vom Unggle Peter usenand gangen und verflatteret. Ihri rote Blettli sy i der Abedsunne zu Füür worde, und es het usgseh, wi wenn großi Funke vo der Rüterin würde stübe.
* * *
Am Abe na der Visite vom Fritz und syr schöne Fründin het der Malaria-Peter keini Bluemegschirli verschlage; aber i Chopf und Härz het’s by-n-ihm usgseh schier wi der sälb Tag im Champignons-Chäller, alles e chly drunder und drüber. Er het probiert, mit ärschtigem Schaffe drüber ewäg z’cho, und o das isch nid so ring gange. Syni Dienschte hei bald gmerkt, daß ne-n-öppis nachenimmt. Er isch anders gloffen als sünsch, het lätze Bscheid gä, und im Garte het er ewig lang mit dem Pflanzmässer i der Hand vor mene Stüdeli chönne chnöile, ohni öppis z’mache. Der Jätbueb het welle ha, er heig ne ne halbi Ewigkeit ghöre vor sech ane sürme: «Das isch mir doch e tuusigs Gschicht i mynen alte Tage, daß mi das Chind vom Sibetal so grüseli ma plage. Es seit nid ja, es seit nid nei 179 und lachet hinder em Lädeli, das sammetlinde Mädeli!»
«Gang, mach du dy Sach!» het ds Mädeli der Bueb gschmählt, wo-n-er das i d’Chuchi isch cho brichte. «Schäm di, settigs dumms Züüg cho ge z’pfidere!» Es het ne räß use gmuschteret, und nid vil het gfählt, so hätt’s no Träne gä, wil ds Chöchi uf das abe syni Ougsstärne gar nümmen us em üsserschten Egge vom Ougeschlitz wägbracht und derzue nes paarmal brümelet het: «Hmhm, hmhmhm, Mädeli?»
Ja, so geit’s äbe, wenn eine, wo’s sünsch nid gwanet isch z’plaidiere, anderne der Marsch macht und i ds Rüehme gratet. Der Malaria-Peter het bald nümme gwüßt, was er lut gseit und was er nume so für sich i der Pfannen umgrüehrt het; nume das isch sicher gsi: er het lut und i Gedanke dem Mädeli sys Lob gsungen und argumäntiert, es Bättelmeitschi syg under Umstände di beschti Partie, so lang, bis er’s sälber alles gloubt het. No z’Nacht im Bett het er afa lache: das isch doch zum Pürzelboum mache. Da han i das Mädeli für ne Bölima bruucht gäge ds Emilie, und jitz han i mi grad z’grächtem i dä Bölima verschosse. Nie und nimmer wär mir vorhär öppis eso z’Sinn cho. Es isch grad, wi wenn si mir hätte müeße cho d’Ougen uftue.
Warum am Änd nid? — Es wär eigetlech ds einzig Richtige. Wenn i ne nume so predigen und de nid sälber Ärnscht mache dermit, so näme si mi 180 zletscht nume so für ne Pralaaggi. — Und eigetlech gschäch’s ne rächt. Wär ne gsund, wenn ne dä Schutz hindenuse gieng! Verdammt kommod, so i Tag yne z’läbe, stöberen und großhansen und geng dänke, mir erbe ja de der Peter. Jaja, di einte sötte bös ha, damit di andere chönne fulänze! — Aber eigetlech steit niene gschribe, daß es geng so müeß gah.
So i der Fyschteri vo der Nacht, losglöst vo Stoublümpe, gschmüselete Chuchischürz und anderem prosaischem Gruscht het das tuusigs Mädeli eifach es Charme gha, sogar der schönen Isabella z’trotz. E Füürlilien isch es Gotteswunder, aber es gwöhnlechs Margritli halt wäger i syr Art o, und wenn me so dänkt: e Prachtsblueme zündtet es paar Tag lang und dräjt allne Lüte d’Chöpf. Aber was geit über di stilli Treui, wo eim us nere Margrite-Matten alachet? — Ja, so nes Mädeli!
Über däm isch der Malaria-Peter ygschlafe. Am Morgen aber het d’Sunne zwüsche zwone Tannen uf em Dachsholz abe güggelet und gseit: «Bonjour, Monsieur Rossignol.» — Äbe, da hei mer’s. Me isch nächti wider einisch im Troumland gsi. Am heiterhälle Tag chunnt eim de ume z’Sinn, daß me Brüeder, Schwägerinne, Neveux und Nièces het und allerhand anderi Lüt, wo öppis a eim möchte ha. Es isch äbe da so öppis gsi, wo me nid gärn dra dänkt het, so nes giechtigs Dörnli under em Fingernagel, wo me nümme vüre bringt, ohni sech ghörig wehz’tue, nämlech di Szene mit 181 der Frou Emilie. I der tiefe Stilli vom Champignons-Chäller, wo kei tröschtleche Schlaf ihm isch ds Unagnäme cho dürtue, het der Herr Peter wi länger, descht dütlecher afa ygseh, daß er eigetlech z’sälbisch mit sym abscheuleche Verdacht d’Frou Emilie müeß beleidiget ha, wi’s kei halbwägs aständige Möntsch uf sech dörf la sitze. Uflätig! Das mueß umen i d’Ornig, het er dänkt. Bevor i ne das mit dem Mädeli anemache, möcht i ne doch de no zeige, daß i im Grund gno kei schlächte Kärli bi. Der Malaria-Peter isch aber trotz syne Curaçao-Jahre geng no e Bärner gsi, und drum isch es Mitti Oktober worde, bis er zu syr «toofe» Chammerjumpfere seit: «Mädeli, nämet di süberschti vo denen Übersee-Cofferen aben und tüet mer di ganzi schöni Wösch vo der Frou sälig dry, schön grangschiert und mit Lavändelbüscheli derzwüsche. I wott se myr Schwägerin schänke.»
Ds Mädeli macht es verläges Gsicht: «Wi der Herr Rossignol meint.»
Der Herr Peter leit das uf sy Art uus. Er dänkt: oha und seit: «Mädeli, packet’s numen y! Mir tüe de anderi Wösch zueche, nid minder gueti.»
«’s isch nid emal nötig», antwortet ds Mädeli, «es isch gnue da; aber... afin, wi der Herr Rossignol meint.» Und es het afa vürenäh, zsämebinden und ypacke. Hätt es öppe sym verehrte Herr und Meischter sölle d’Wahrheit säge: «Di ganzi 182 Wösch vo der Frou Rossignol sälig isch Hudelrupf, wo kei Bärner-Brätschete meh ma erlyde? Gott weiß, wär das gwobe het, jedefalls kei Wäber im Ämmetal.» — Nei, dä Stich het me doch däm guete Herr nid dörfen i ds Härz gä. Me mueß sech überhoupt nid i ander Lüte Händel mischle. Mira sölle si de im Altebärg luege. Und d’Houptsach isch, daß si dert der guet Wille vo üsem Herr merke.
Aber warum, zum Gugger, het jitz der Herr Rossignol bi däm Vürenäh und Ypacke geng müeße derby stah? Isch ihm öppe ds Mädeli nid zueverlässig gnue gsi? — Ja, warum? Darum. Der Herr Peter het sit nere gwüsse Zyt sym Mädeli nümme gnue chönne zueluege bi der Arbeit. Es isch ihm jitz o ufgfalle, daß es öppis vo menen Eidochs het. So rahn, so glimpfig, so luschtig, ja, me dörft schier gar säge graziös. Das Zueluege het dem Mädeli uf d’Närve gä, und wi meh’s es uf de Närve gha het, descht nätter het es usgseh. Und wo-n-es ändlech syni schönen Ouge voll Wasser und d’Backe voll Bluet het und z’vorderscht uf sym Züngli — halb ghöische, halb befole — nes stumms «Allez jitz! Mach, daß d’furtchunnsch», het bigoscht nümme vil zu mene Müntschi gfählt; aber der Herr Peter het sech o das scho überleit gha: vom erschte Müntschi wäg müeßt i’s us em Huus schicke bis zur Hochzyt. Also no Geduld!
Ändlech het me du di Sach binenand gha. Zu der Cofferen isch no ne Chorb prächtigi Pfersech 183 cho und e Chorb voll Blueme, und mit allem däm isch der Unggle Peter i Altebärg gfahre.
D’Frou Emilie het es Fuehrwärk uf der Straß ghöre räblen und het d’Nase zum Fänschter uus gstreckt; aber chuum het si der Schwager gseh, isch si mit dem Hinderhoupt ihrem Ma a ds Chini gschossen und mit den Absätz uf d’Zeche trappet. — «Was chunnt jitz dä a?» — Uf eismal het si o Eidochslis gmacht. Das heißt, me het se-n-undereinisch niene meh gseh. Und wo der Herr Franz se-n-ändlech etdeckt het — i säge nid wo — het er fei e chly müeßen awände mit: «Aber los jitz! Bis doch o nid eso! Es chönnt di de zletscht no reue! Er chönnt ja im Heifahren Ungfell ha mit dem Wägeli, und wenn er doch wider möcht Fride mache. Du weisch nid...» und so wyters.
«Was nützt mir das alles? Jitz, wo’s z’spät isch!» het d’Frou Emilie dür d’Türe düre trotzet.
Dä guet Herr Franz het afange gar nümme gwüßt, was vorbringe, für sy Frou i ds Salon z’lööke. Es isch du o cho, wi’s i settige Fälle gwöhnlech geit. Irged öppis lat halt la gah, wenn niemer wott nahgä, und dasmal isch es d’Geduld vom Herr Franz gsi. «Nu mira», seit er zletscht, «aber nume säg mer de nid, me heig nid Hand botte, für mit dr Fride z’mache!»
Und es isch o wyter gange, wi’s albe geit. Chuum isch ihre Ma mit sym Brueder ga rede, het d’Frou Emilie o welle derby sy. Wi liecht, wi liecht 184 hätti doch der Herr Franz dä Fride z’wohlfeil chönne gä!
Uf d’Chnöi het si natürlech der Malaria-Peter nid bracht. Was öppe no e Ma isch, bringt me mit nere Mouggere nid z’Bode, o nid mit stächige Blicke. Träne, wenn me nid das gwüsse Lache zwägbringt, wo jede Ma umleit, wäre geng no ds Würksamschte; aber es git halt Mannshärz, wo ygfettet sy gäge Träne. Item, si isch emel du yne. Der Peter het nere sy ruuchi Hand dargstreckt, und si het nid anders dörfe als se näh; aber er het nid gwüßt, rüehrt er e tote Frösch a oder was sünsch.
«Ha dr welle cho excuses mache», seit er «i bi...»
«I ha gmeint, so ne Ma löj sech nid y mit mene Schwümmli-Schelm», git si ume.
«Ja, ’s isch dumm gsi vo mer, so öppis z’dänke, i gibe’s zue, aber... i ha’s ja eigetlech o nie gloubt. I ha meh so, i weiß sälber nid rächt warum, wellen e schlächte Witz mache.»
«Du hesch di nöue lang müeße bsinne, für cho excuses z’mache!»
«I chume halt nid liecht furt vo daheim, und ö...»
«Ja ja, Usrede het me geng; aber das wär mir alles zsäme glych, wenn nid ds andere no derzue cho wär.»
«Was de?»
Jitz isch der Tränestrom usbroche, und der Herr 185 Franz het müeße rede. «Ach», het er gseit, «mir hei Verdruß mit dem Fritz.»
«E e, warum?»
«Ja, wär isch d’schuld?» schluchzet d’Frou Emilie.
«Ach», brichtet ihre Ma wyters, «was weiß i, er het sech undereinisch i Chopf ta, er bringi’s hie, uf em agfangene Wäg zu nüt. Er bildet sech y, ds Gladys welli nüt meh von ihm, wenn er nid bizyte zu nere lukrativen Arbeit chömi.»
Der Herr Peter spitzt d’Ohre, aber er schwygt wi ds Grab.
«Er het uf nüt meh welle lose. Hals über Chopf isch er furt, uf d’Bärgakademie ga Freibärg, und nachhär het er im Chopf nach Chile, i Salpeter.»
«I cha das Wort nümme ghöre», jammeret d’Frou Emilie. Wi gärn hätti si dem Schwager no klar Wasser ygschänkt; aber me het das nid so liecht über sech bracht.
Der Herr Peter het es unglöubigs Lachen i de Mulegge. «Chili? Salpeter?» seit er. «Janu. Villicht isch es nid so lätz. Dert wär am Änd no öppis z’mache. Chly wyt.»
«Ja», meint der Herr Franz, «wyter ewäg chönnti me de sys Glück nid ga sueche. — Afin, dänen isch er no nid; aber i ha der Ydruck, es syg ihm bitter ärnscht dermit.»
«I gseh ne nümme, i gseh ne gwüß nümme!» D’Mama Emilie steit uuf, chuum daß si das vüregschluchzet het, und geit use.
Di beide Herre blyben e Zytlang still, und du 186 seit der Herr Franz ganz verstört: «So geit das jitz sit öppe vierzäche Tag geng bi üs. Und ds Lörli wott sech o nid la tröschte. Es isch nümme zum Ushalte. Aber i mueß jitz würklech o säge... Da het me Chinder, git sech en erschröcklechi Müej mit ne, het Chöschten und — und — und... ja, i säge ja nüt wäge däm. Mir hei o Freud gnue erläbt. Er isch doch e gfreute Bursch, der Fritz, wenn er sech scho chly vil Zyt gno het mit dem Studiere. Me mueß das nid vo der böschte Syte näh, me isch numen einisch jung. Es wär ihm de scho no cho. — Aber jitz, im Ougeblick, wo me gmeint het, jitz chömm’s de guet, und scho di schönschte Tage het gseh cho, usgrächnet i däm Momänt fallt er uf di kuriosi Idee. — Myn Gott doch o! Gäld mache, rych wärde! Schön und rächt. Aber wär steit mer guet derfür, daß er gsund ume heichunnt? Es het scho mänge gmeint, änet dem Bach chönni me ds Gäld uf der Gaß zsämeläse. Ja, wenn me nid vo Bärn wär; aber mir sy nid gmacht derfür, mir sy z’guetmüetig.»
Der Herr Peter hätti gärn gfragt, warum d’Bärner nid sötte chönne Gäld mache, so guet wi ander Lüt; aber er het sy Brueder nid no wellen ergere. Si sölle sech di Sach no nid eso z’Härze näh, es wärd öppe nid so chrumm usecho, het er tröschtet. Im Gang usse het er ihm du no syni Pfersech und Bluemen übergä und di großi Übersee-Coffere.
187 «Was söll i mit dere?» fragt der Franz verwunderet.
«Das cha dr de dy Frou säge. Säg nere nume, i heigi dänkt, das Züüg sygi uf mene Hänk-Eschterig i der Stadt weniger shocking als a der Sunne z’Sinneringen usse.»
«Jaso!»
Uf em Heiwäg het der Herr Peter Zyt gfunde, über di Sach nachez’dänke. Z’erscht het’s ne dunkt, si tüejen ehnder chly dumm im Altebärg. Es het ne schuderhaft amüsiert, z’gseh, wi syni Wort bi dene junge Lüten ygschlage hei. Aber der Verdruß und Jammer vo syne Gschwüschterti isch ihm doch o chly z’Härze gange. Me chönnti das alles frylech o von eren andere Syten aluege. Bis jitz heig er sälber geng dänkt, e chly bös ha i der Juged schadi niemerem nüt, wenn me de derfür nachhär e gfreuti Läbtig heig; me chönni aber na synen Erfahrungen o säge: sibe Jahr gschwitzt und nachhär sibemal sibe Jahr Gsüchti. Und eigetlech syg’s schier e chly tüüfelsüchtig, se däwäg i d’Angscht z’jagen und sech by nen in es böses Andänke z’bringe, wo me ne doch so ring chönnti es Glück boue. Am Deißwyl-Stutz isch er scho ganz wider eis gsi mit sech, das Mädeli la Mädeli z’sy und d’Rolle vom gueten Ungglen usz’spile, bis für ihn der Vorhang falli. Tröschte syg doch würklech schöner als plage.
«Mo isch ds Mädeli?» fragt er daheim under der Chuchitüre.
«Ds Mädeli plääret», seit ds Chöchi.
188 «Ds Mädeli plääret? — Warum plääret ds Mädeli?»
«Das wird der Herr wohl wüsse.» Dem Chöchi syni Ougsstärne sy wider z’üsserscht ussen i ihrne Schlitze, und derzue het’s wider das boshafte Lachen i de Mulegge.
Der Herr Peter het dem Chöchi nid welle d’Freud mache, no wytere Gwunder z’verrate. Er blybt nume no ne Momänt stah und luegt verwunderet dry. Ds Chöchi meint, es müeß no dütlecher rede, und seit: «He ja. Es machi scho lang nüt meh anders weder pläären u bätte.»
Meh het der Malaria-Peter nid begährt z’ghöre. Es chunnt geng nätter, het er dänkt, bis jitze han i’s no nie gseh plääre. Das glychet ihm gar nid. Mueß me jitz da o wider guetmachen und tröschte? — Ds Mädeli het ne-n-afa duure. Wo-n-es zum Vorschyn cho isch, het es gar nüt derglyche ta. Es het ihm a den Ougen abgluegt, was es ihm chönni z’lieb tue, und der Herr Peter het sech meh als je gfragt, wi jitz das eigetlech söll wyter gah zwüschen ihne beide. Er het ganz dütlech gspürt, daß öppis anders worden isch, daß er das Mädeli uf d’Längi nümme chönn als Meitli um sech ume ha. Das chäm nid guet. Und ihns schicke? — Das wär... nei, nei, das darf i nid. Also doch de...
Di Sach het dem Herr Peter der Schlaf gno. Dütlecher und dütlecher isch es ihm worde, daß er scho z’wyt gange sygi mit der Vertroulechkeit. Entweder 189 usenand oder de ganz zunenand! Und das wäri zletscht und am Änd no ds Gschydschte. Warum o nid? Ne besseri Frou chönnt er ja gar nid finde — nei, gwüß nid. — Aber äbe! öppis isch ihm nid rächt gläge. Wi het doch ds Chöchi gseit? Nüt meh als pläären und bätte tüej’s. — Da isch der Haagge. Ds Mädeli isch es fromms Meitli gsi. Und jitz, wo-n-es soz’säge mit jeder Minute dem Herr Peter Rossignol neecher zueche grückt isch und er gfunde het, er sygi’s däm brave Möntschechind schuldig, ihns zu syr Frou z’mache, isch ihm di Frömmigkeit zum cauchemar worde. I gseh mi nöue nid rächt, het er überleit, uf der einte Syten unversöhnleche Hader mit dene vom Altebärg, uf der anderen e Frou, wo sech nid cha gnue tue i Gottsäligkeit. Was git das für ne Läbtig! Mueß i de da o mitmache? — Er isch zwar du ändlech ygschlafe, aber nid mit der stille Freud uf nes schöns Erwache. Im Gägeteil, es isch ihm gsi, jitz erscht, aber jitz de o z’grächtem, chöm er i ds Alter yne. O je, Peter, jitz bisch zum längschten e freie Ma gsi!
Und wo’s taget het, isch er wider im Wärweiße gläge wi nes Guschti im Riedgras und hätti vor luter Nachestuune bald vergäßen ufz’stah. Afin, het er sech zletscht gseit, öppis mueß jitz gah. Eigetlech bisch du lang gnue jung gsi, Peter, und am Änd, wär weiß, isch es de no ganz nätt, wider e Frou z’ha, wo guet zu eim luegt.
No einisch isch es ihm äng und schwär worde, 190 i der Äßstuben unde, wo-n-er ds Mädeli het ghört cho mit dem Café. — Peter, Peter, was muesch ächt alles dragä? — Heiß und chalt wird’s ihm, wo d’Türen ufgeit und das Mädeli yne chunnt, so suber und nätt und so heiter und — fromm.
«Mädeli», fat er a, und ds Mädeli merkt grad, daß ne-n-öppis ängget am Chrage, «Mädeli, jitz mueß ig Euch wäger öppis frage. Mir zwöi hei scho so lang zsäme ghüselet und verstanden is eso guet, und i merke je länger, descht meh, daß d’Längizyti Meischter wird über mi, wi wär’s, wenn mir...»
Ds Mädeli wird rot wi nes überzytigs Meertrübeli und stellt hurti sys Cabaret ab.
«... wenn mir Ma und Frou würde?»
«Eh, eh, eh aber nei», seit ds Mädeli, ei Hand vor em Muul, di anderi uf em Härz, «eh aber, was dänkt o der Herr Rossignol! So ne vürnähme Herr und es arms Meitschi, wi-n-i eis bi. Das schickt si jitz grad gar nid!»
«Das tuet nüt zur Sach, Mädeli. I ha Euch gärn, und i möcht Euch zur Frou.»
«Eh, was würde si o säge...»
«Es geit niemer nüt a. Wenn i wott und Dir weit...»
«Nei nei, Herr Rossignol, es geit nid, und i darf nid, und i wott nid. I will Ech diene bis a mys sälig Änd, und Dir söllet nüt z’chlage ha; aber hürate... nei!»
«Bsinnet Ech no chly!»
191 «’s isch nid nötig. I weiß, was i z’tüe ha. — I müeßt ja üse Vorsteher z’erscht frage, und i weiß zum voruus, daß er’s nid erloubt.»
«Was für ne Vorsteher?»
«He, vo der Gmeinschaft.»
Jitz isch dem Herr Peter der Duumen i d’Hand gfalle. «Jaso», seit er, «wenn das isch, de will ig Ech scho nid länger plage. Das treit ja de nüt ab.»
Ds Mädeli het du no afa briegge, wil der Herr ihns duuret het i syr Einsamkeit.
Der Herr Peter het der sälb Vormittag nümme so rächt gwüßt, was mit sich sälber afa. Für sym treue Husgeischt e chly uswäg z’cho, isch er i Champignons-Chäller und het i Härd gluegt, wi wenn er di Schwümmli chönnti gseh wachse. Aber es isch nid emal lang gange, so seit er undereinisch mit mene tiefe Schnuuf: «Es isch halt doch guet, daß es no frommi Lüt git, sünsch wär bigoscht jitz wider öppis Dumms gscheh. — Aber daß üsereim, wo d’Wältchugle vo beidne Syten agluegt het, so nes Mädeli mueß cho säge, was sech schickt!»
* * *
Und du? — Ja und du. — Einschtwylen isch alles bim alte blibe. Gäge Früehlig isch du einisch d’Jumpfer Gladys vo Diesbach ga Sinneringen use z’Visite cho, allei und nid hoch zu Roß, sondere ganz bescheiden im Boll-Pöschtli. Was si mit dem Herr Rossignol brichtet het, chönnti allefalls der 192 Salon-Ofe vo Sinneringe brichte, sünsch niemer. Nume das weiß i, daß im Louf vom Summer der Fritz Rossignol vo sym Unggle ne Brief übercho het, wo under anderem drinne gstanden isch: «Es freut mich zu hören, daß du arbeiten gelernt hast. Fahre nur fort und sorge dafür, daß deine Studien einen guten Abschluß erhalten. Man muß eine Arbeit fertig machen, sonst hat sie keinen Wert. Etwas muß der Mann sein. Hingegen glaube ich doch, daß du durch den Malaria-Peter eher zum Ziel kommst als durch den Sal-Peter. Deine Braut hat nämlich Längizyti nach dir, und damit es ihr nicht allzu sehr zusetze, habe ich mich entschlossen, dir Sinneringen mit dem nötigen Kapitäli zu vermachen, so daß ihr’s wagen dürft, zusammen einen Hausstand zu gründen.»
Di dürsichtigi Wösch vo der Tanten Isabella sälig het men uftrönnt. D’Spitze het me dänneta für d’Usstüür vom Lörli, und us em Räschte het me Lümpli gschnitten und der Chinderchrippe gschänkt, für dermit de chlyne Bärner Buebli und Meiteli di zarte Näsi z’putze.
Bim Wort gno
Under em pente-à-l’air vor em Herrehuus im Gäderbach het d’Frou Henriette Dittliger uf der Servante Züpfe bäjt. Ihri Tochter, ds Gabriele, het nere d’tranches greckt und di chrouschpelige bäjte Bitze schön under ne Servietten uf nes heißes Täller ta, damit si emel ja no warm blybe, bis di Herre vo ihrem Morgeritt heichöme. So nes Dejeunieren a mene Sunntigmorgen isch geng en apartigi Sach gsi. Vom Service wei mer nid rede, wo scho vo wytem verrate het, daß da en alti Bärner Familie well zueche sitze. Aber dä Anke, di gwaltigi guldglänzigi Hungwabe, wo me na Härzesluscht dranne het dörfen abschrote! Und dem Café het me gchüderlet, amene Wiener-Gourmand z’trotz. Natürlech het me nume bi schönem Wätter da usse dejeuniert. Aber a däm het es hütt nid gfählt. D’Sunnen isch juscht Meischter worden über e Näbel und het dusse, uf de Matte, der Tou uf de Summerfäde gmacht z’glänze, ’s isch alles zsäme wi under mene fyne fyne Brutschleier gläge. Wyter usse sy d’Hoschteten und d’Hageiche no im Dusem gstande. Wi us mene guldige Huuch hei di oberschte Silberfirschte vo de Schneebärge düre glüüchtet, und zu Höupte het me scho der blau Himmel gha. Ds mächtige Dach vom Herrehuus 194 het e chly dampfet, und di wyße Tube sy, wi gsunntiget, uf em Chänel sytlige zunenand und vonenand, hei sech Komplimänt gmacht und artigi Sache grugget.
Wi abzellt sy di Dame mit ihrem Brotbäje fertig worde, wo me vo der Straß här der Huefschlag vo zwöine Roß ghört. Das het me dem Herr Oberscht müeße la: so heimelig er i der Gsellschaft het chönne sy, so wenig het er i der Husornig ds gringschte la düreschlüüffe. Sunntig oder Wärchtig. Grad so a mene Sunntig. Da het’s gheiße: me rytet es Chehrli, wil d’Roß müeße gritte sy; aber me zöumt und sattlet sälber, und zum Dejeunieren isch me wider da, und nachhär isch Sunntig — o im Stall. Wenn öppe Visite cho sy und druuf spekuliert hei, ds Herr Oberschts löse se gägen Abe la hei füehre, so hei si sech der lätz Finger verbunde.
Di Herre sy über e Fäldwäg zur Schüüre gritte, und ds Gabriele het hinder em Rügge vo der Mama ne Griff i di silberigi Zuckerjatte ta, für de Roß ga nes Sunntigschüschtli z’gä. Bald druuf isch der Herr Oberscht um en Egge cho, het der Huet und d’Händschen und d’Rytpöitschen uf en andere Tisch gleit und sech mit sym schöne Foulard d’Stirnen und der Hals gwüscht. Sy Frou het ne geng mit heimlechem Stolz betrachtet; nid daß er en aparti schöne Ma wär gsi; aber d’Frou Oberschti het mit jedem Härzschlag sech repetiert qu’on était quelqu’un.
195 «Und der Alfons?» het si gfragt.
«Er mueß no sys Pfärd abrybe. Er het’s no jitz nid fertig bracht, rüejig z’ryte. I weiß nid; was er eigetlech macht; aber er jagt jedes Roß i Schweiß und meint halt o, er chönni a keim Grabe vorby, ohni drüber z’setze. Und bi däm Turbebode, wo mer hie umenandere hei, chöme di dumme Tier no gradeinisch i d’Angscht.»
«Syd dr wider gäge Batzeschwand übere?»
«Ja, das isch halt grad so ne gäbige Chehr. Es ma’s so guet gä, ohni daß me z’fascht mueß hüschtere.»
«I ha dir aber eigetlech nüt druffe, daß du mit dem Alfons geng der Chehr dert düre nimmsch!»
«Ah, tu as une sainte peur, ma chère. Gloub doch nid, daß da öppis z’risquiere sygi! Der Bueb dänkt überhaupt nid a ds Hürate.»
I däm Ougeblick sy der Alfons und sy Schwöschter zum Tisch cho, und me het sech a ds Dejeuniere gmacht. Si sy dermit no nid ganz fertig gsi, so ghört men uf der Straß es Fuehrwärk.
«Les voilà», seit d’Frou Dittliger, wo mit ihrne scharfen Ouge bereits dem Herr Achshalm vom Batzeschwand sy char-à-banc umegkennt het. «Fahrt men a mene Sunntigmorgen über Land! C'est mauvais genre. Aber was wetti men o vo denen anders erwarte!»
Der Herr Achshalm und sy Tochter, ds Marie, hei us em gschrümpfelete Balg vo ihrem char-à-banc grad schön über e Läbhag mögen yne luege. 196 Si het fründlech gwunke, und är het es paarmal grüeft: «Bon appétit! — Los, Ludi!»
No bevor d’Frou Henriette mit ihrem erboste Blick der Herr Oberscht het chönne hinderha, isch dä scho ufgsprunge gsi und mit der Servietten i der Hand dür e Garten uus der Straß zue gloffe.
Was si zsäme gredt hei, het d’Frou Oberschti nid verstande. Si het ihrne beide Chinder, wo ihri halbvolle Tasse hei la stah und dem Papa nachegloffe sy, müeßen uf d’Färsere luege. Zu ihrem Troscht isch der Alfons grad wider umgchehrt und uf di anderi Syte vom Huus gange. Der Papa het ne-n-offebar öppis gschickt ga reiche. Der Wagen isch du nöue no baldeinisch wytergfahre, und der Herr Oberscht und sy Tochter sy wider cho zueche sitze.
«Wo fiegge si hi?» het d’Frou Henriette afa schmähle. «I cha’s doch o nid ghöre, daß er dir ‹Ludi› seit. Toujours cet affreux ‹Ludi› et il le crie à toute distance!»
«E nu. Was macht das! I sägen ihm o Kari und nid Charles.»
«Natürlech. Das isch am Platz. Er isch o nüt anders als e Kari. Mal soigné isch er wi nes Gusi, und vo Politesse weiß er nid sövel.»
Ob däm Schmähle het d’Frou Oberschti nid gmerkt, daß der char-à-banc wyter äne no einisch isch blybe stah. Si het o vergäße, der Alfons z’bhöre, wo-n-er blybi. Vil wichtiger isch nere gsi, 197 daß si jitz i syr Gägewart ihres Lamänto no einisch het chönne vornen afa.
Der Herr Oberscht het das gar nid gärn gha und het du öppis anders uf ds Tapet bracht. Er well de di Wuchen um ne Gutschner uus. Sy Köbi well nümme mit sech la brichte, er heig jitz halt es Heimet im Chopf und meini, er bring’s de no zu öppis. «Der Gottswillen ahalte mueß me so eim nid, daß er blybi, sünsch isch me nachhär verchouft und verrate.»
«Das finden i o», meint d’Frou Oberschti, «aber i ha gmeint, es sygi im G’reis mit däm — wi heißt er scho?»
«Dubach», seit der Herr Dittliger. «I hätt ne gärn engagiert, er versteit sech uf d’Roß, het e famosi Dressur und macht e Gattig, es nähm ne jede Grandseigneur.»
«Äbe grad, was i mir scho lang gwünscht ha!»
«Ja, ja, i weiß scho. Aber es geit mir eifach gäge Strich, amenen andere ga Dienschten abz’dinge. Der Graviseth im Müsbrunne het halt scho mit ihm abgmacht.»
«I bitte di, was bruucht dä ne settigi Pärfäktion vo mene cocher! Irged e Chummerz’hülf tät’s o für i dä Müsbrunne.»
«Eh, Mama», het nere jitz der Herr Alfons etgäge, «Dir heit o gar e gringi Meinung vom Müsbrunne! Das isch es alts domaine seigneurial, es regelrächts Schloß!»
«Je t’en prie, e Herrestock seit me däm.»
198 «Es het doch e donjon!»
«Ja, me schmöckt scho vo wytem, was i däm donjon isch. Anderswo seit me däm e Hüsliturm.»
«Pardon, es sy prächtigi écussons ob em Tor mit de Wappe vo...»
«E ja, ’s cha sy. Villicht hei si ihri armoiries sogar uf de pots-de-chambre. Tout y est féodal. Aber i säge’s no einisch: e Gutschner und valet de chambre wi der Dubach wär im Müsbrunnen eifach lächerlech. Es wär schad für ne, währeddäm me ne hie fervänt guet chönnti bruuche.»
«Afin», seit der Herr Oberscht, leit sy Serviette zsämen und steit uuf. «I gloub, es wäri angähnds nache, für z’Predig. Wär chunnt mit?»
D’Jumpfer Gabriele het der Frou Oberschti ghulfe ds Dejeuniere dänne ruumen und isch sech o ga sunntige. Si het gfunde, es sygi hütt chly dicki Luft um d’Mama ume, und isch lieber mit de Herre gäge Chiltderf ufe. Der Papa und der Herr Alfons hei ihri schöne blaue Fräck agleit und der chapeau haute forme ufgsetzt, wi-n-er ds sältmal juscht Mode worden isch, und du hei si sech sälbdritt uf e Wäg gmacht. Dür e Chrutgarte hindere sy si, der Spalierwand nah, wo’s dämpft het vor Wermi und derzue gar herrlech gschmöckt vo Reseda und Pfersech. Und d’Beji hei i den Aschter gwärchet, wi wenn si nüt wüßte vo Sunntig. Der Herr Alfons isch voruus gangen uf em schmale Wägli, hinder ihm ds Gabrielen und zletscht der Herr Oberscht, wo linggs und rächts allerhand het 199 gha nachez’luege, bald e Pfersech, wo-n-ihm à point gschine het, bald es Couche-Fänschter, wo der Chitt ab em Rahme brosmet isch. Im Egge zwüsche der Ladewand und der Serre isch en alte Teerosestamm derdüruuf gchlätteret, und es het gschmöckt wi i mene hölzige Himmel. Da blybt ds Gabriele stah und seit: «Eh, was isch da gange? Geschter isch da no e ganzi touffe vo halb offene Rose ghanget, und jitz isch alles ewäg!» Der Papa het z’erscht uf e Rosestock gluegt, und du het ihm e luschtigi Heiteri ds Muul i d’Breiti zoge, und er het, ohni nes Wort z’säge, mit dem Gsicht gägen Alfons vüre dütet. Dä het nid umegluegt. Nume chly der Äcken yzoge het er, wi wenn men ihm wetti ne Buttle hindenabe la.
Ds Gabriele het mit gwunderigen Ouge bald uf sy Papa, bald uf e Brueder gluegt. — «Soso!» seit es ändlech. I däm Ougeblick isch der Herr Alfons bi der Türen am Änd vo der Spalierwand acho und use. Aber ds Gabriele het grad no gseh, wi-n-er mit mene ganz verschmitzte Blick na-n-ihm glüüßlet het.
Hinder der Gartewand isch es stotzig dür ne Hoschtet uuf gange, öppe hundert Schritt, bis zum Fahrwäg ga Chiltderf. Der Herr Alfons isch im Schnuuß dobe gsi und het übermüetig uf di beiden anderen abe gluegt, wi si-n-ihm nachegraagget sy. Doben aglanget, het ne sy Schwöschter am Ohr zupft und gfragt: «Wo sy di schöne gääle Rose hicho?»
200 «Hmhm», het er gmacht. «Gäll, wenn d’s wüßtisch!»
«O bhüet is! I ha’s wohl gmerkt.»
«Aber offebar erscht jitze.»
«Ja, das mit de Rose wohl; aber daß es dr a allne Haare gäge Batzeschwand übere zieht, das het e Blinde chönne merke.»
«Meinsch?»
«O o! — Aber los jitz, Fons, gib e chly acht, was du machsch. Das guete Marie chönnt sech de am Änd no ybilde, du heigisch Absichten uf ihns.»
«He nu, da wär es gar nid so lätz brichtet.»
«Herr, du myni Güeti! Das würd öppis chönne bi der Mama.»
«Tant pis. Si wird’s müeße schlücke. — Vom Papa weiß i, daß er di gröschti Freud dranne hätti.»
Das Gspräch hei si hübscheli gfüehrt und gmeint, der Herr Oberscht, wo langsam und glychmäßig voruus gangen isch, ghöri nüt dervo. E länge Bitz sy si jitz ganz schwygsam derdüruuf gwanderet. Jedes het für sich gnue gha z’dänke, aber alli drü hei a ds Glyche dänkt, ja — o der Herr Oberscht. Es isch wahr, daß e Blinde hätti chönne merke, was der Alfons Dittliger im Sinn gha het. Und der Papa isch sowiso e merkige Ma gsi. Nume d’Mama het nid dra gsinnet, wil si so öppis nid für möntschemüglech ghalte het. Aber nüt isch so wachsig wi ne verdrückti Liebi. Drum het’s dä guet Alfons jitz o nümme länger chönne 201 verha. Wo si oben am Barg äbeswägs i Waldschatte chömen und der Herr Dittliger der Huet abnimmt, für der Schweiß z’wüsche, lat er der Schutz ab und seit — es het ihm ds Härz höch i Hals ufe gjagt: «Papa, was sieget Dir eigetlech zum Marie Achshalm?»
Der Herr Oberscht het müeße lachen ab der gspässig gmodlete Frag. Es ganzes Chehrli het er syni beide Chinder agluegt, ohni öppis z’säge. Aber si hein ihm scho ab den Ouge chönne läse, daß es ne nid höhn macht.
«Tjä», seit er ändlech, wüscht der Huet inwändig uus und setzt ne hinden uf e Chopf, «i sieg, es syg e charmanti Tochter, und i chönnti dir e kei gfreuteri Frou wünsche. Aber, mes chers enfants, dir kennet d’Ambitione vo euer Mama! — Jitz channsch zeige, Alfons, ob du d’Diplomatie hesch, wo zum Landwirt ghört. Lue, d’Frou Oberscht Dittliger isch eini vo dene Mamane, dene nüt guet gnue isch für ihri Chinder, währed si de no bald einisch finde, für anderi sygi lang guet gnue, was ihne sälber z’minder isch. Me mueß d’Lüt näh, wi si sy. Mit ihrer eigete Lischt mueß me se fa. — Jitz zeig, was du channsch! — I würd dir das nid säge, wenn i nid voruus gsäch, daß d’Mama einisch de no ihri hälli Freud erläbti a där belle-fille. Öppis, wo si nid chönnti schlücke, würd i myr Frou nid zuemuete, das chönnet dir mer gloube!»
Mit däm isch der Papa Dittliger wyter gange, vowäge me het jitz dür e Wald düre d’Chilcheglogge 202 ghört zsämelüte. Ds Gabriele het dem Alfons der Arm yghänkt und ne vor Freud und Gwunder mit den Ouge schier gfrässe. Es het sech nid gwüßt z’tue vor Säligkeit und ihm geng nume Böx gä mit dem Ellboge, wi wenn’s dermit wetti säge: La doch öppis use vo dym Glück! Aber der Herr Alfons het äbe nüt gwüßt z’säge. Er het drann umegstudiert, wi das gmeint sygi mit der Diplomatie, wo-n-er jitz hätti söllen i ds Fäld füehre.
Der Papa het gmerkt, daß er dranne chöuet und het ihm du uf d’Spur ghulfe: «I würd a dym Platz probiere, d’Mama chly uf ds Ysch z’füehre. Frag se-n-einisch, ob si nid o findi, ds Marie gäb e nätti Frou — so für irged öpper, wo se wyters nüt ageit.»
Jitz isch Glanz i ds Alfonses Ouge cho. Er het begriffe, und o dem Gabrielen isch es Liecht ufgange. «Gib nere doch a», chüschelet’s ihm zue, «der Alfred Voirol heig es Oug uf ihns!»
Der Herr Alfons het nüt gseit; aber me het ihm agseh, daß ihm dä Rat ylüüchtet. Vor der Chilche seit er zum Herr Oberscht: «Nämet mer’s nid übel, Papa, wenn i nid mit Ech i d’Predig chume. Aber i würdi doch nid lose.»
Der Papa lachet. «Ja», meint er, «i gloub, du blybisch äbesomähr vorusse.» Du isch er mit syr Tochter yne. Wenn si aber gloubt hätte, der Alfons warti ne de dusse, so wäre si lätz brichtet gsi. Grad chuum bis zum Verlüte het er gwartet, für 203 nid allne Prediggänger a d’Nase z’loufe; aber du isch er uuf und dervo, uf em chürzischte Wäg wider gäge heizue. Het er der Papa für sech gha, so het’s ne nid länger glitte, er het o mit der Mama so gleitig wi müglech wellen überort cho. Aber, wo-n-er wider vor e Wald use chunnt und di ganzi Herrlechkeit vom Gäderbach vor sech gseht, blybt er stah, ryßt der Huet vom Chopf und wüscht sech d’Stirnen ab, grad wi vori der Papa, und seit: «Halt, Donnerli, das chönnti fähle! Wenn i so lang vor den andere heichumen und der Mama my Bär gange ga ahänke, so merkt si di ganzi Komedi.» Er isch am Waldsoum under ne großi Bueche gsässen und het afa stuune. Wi ne schöne Troum isch sys Erbguet da unde vor ihm gläge, alles im Sunneglanz, so still und heimelig und derzue groß und bhäbig. Und z’ringsetum alles so wüehlig. Wyt vornen isch ds Schloß Thun vor em blaue Bärgschatte verguldet uf sym Hubel gstanden und grediübere ganz rosig ds Stockhorn, und linggs dervo der Niese, und de wi nes Gspinscht vo Silberfäden i der blaue Luft d’Jungfrou und der Mönch und der Eiger. I sym ganze Läbe, het’s ne dunkt, heig er no nie ne settige Morge gseh, no nie isch ihm der Gäderbach so schön vorcho, villicht juscht, wil er hütt öppis gha het von ere Stadt, wo me mueß erobere. Isch er öppe nid da dervor gsi wi ne Chrüzfahrer vor Jerusaläm und drin, i der Stadt, e strängi Chünigin, wo-n-er het söllen überlischte? — O und wenn er de mit syr 204 eigete Härzeschünigin da chönnti yzieh! Hinder jedem Stüdeli müeßt öppis der Chopf vüre strecken und gottwillche brüele. Wartet nume, liebi Mama, bösi Chünigin! — Hätt er nid sy schöne neue Frack anne gha, er hätt sech vor Kampfluscht und Liebessäligkeit uf em Waldboden umetröhlt und gjuzet. — Spukig, dä Papa! I gloub, er sygi sälber chly verschossen i ds Marie. Es miech ihm di gröschti Freud, wenn’s mer würdi grate, d’Mama hinder ds Liecht z’füehre.
Eigetlech wär’s ihm no lang wohl gsi da under der Buechen und i syne Tröume. Nume z’bald het er’s ghören uslüte, und du isch er wider hübscheli der Wäg uuf gange.
«Schön gsi?» het er se gfragt, wo si derhär cho sy. Und si hei beidi glachet. Daß weder der Papa no ds Gabrielen o numen en einzige Gedanke vo der Predig hätte chönnen agä, hätt er sech eigetlech chönne dänke. Der Chrüzzug uf e Gäderbach het dene beidne nid minder gä z’dänken als dem Herr Alfons.
«Bisch du no nid wyter cho?» hei si ne-n-ufzoge.
«Wyter, als dir meinet. I ha mer alles usdänkt. Löjt mi nume mache und tuet nüt derglyche! Versprächet mer’s! — Und du nimmsch di de zsäme, Gabriele, hesch ghört? Nid daß es dr de etwütscht, i sygi gar nid i der Predig gsi!»
Der Papa und d’Schwöschter hei ihri Freud 205 gha a der verliebten Angscht und gschwore, si welle sech zsämenäh.
«I ryte morn ga Worb, wenn Dir nüt derwider heit, Papa, zum Alfred Voirol. Es gseht sünsch gar gspässig uus, wenn i da so us em Blauen use d’Mama um ihri Meinung frage.»
Di beiden andere hei wider glachet ob däm Yfer. Der Herr Oberscht het nid vil gseit. Albeneinisch het er sech gfragt, öb er nid am Änd öppis Dumms agreiset heigi. Aber afin, het er sech tröschtet, ds letscht Wort han i de schließlech.
Am andere Morgen isch der Herr Alfons Dittliger richtig ga Worb abe gritte, für sym Fründ, wo im Urleb daheim gsi isch, bi syne Verwandte, ga ne Visite z’mache. Im «Leue» het er ygstellt und isch z’Fueß i d’Sunnhalden use. Dert het ihm es elters Meitli Bscheid gä und gseit: «Es wird dem Herr Houpme leid sy! Si sy allizsäme z’Utzigen obe, im Schloß.»
«Schad!» het der Herr Alfons gseit. «Ja nu, i la de der Herr Alfred grüeße.» Grad juscht unglücklech isch er nid gsi über das Verfähle. Wär weiß, ob ihm nid sy Fründ no uf irged en Art sys Vorhaben unmüglech gmacht hätti! Ja, er isch no nid wider bim «Leue» gsi, so isch’s ihm uf d’Seel gfalle: Z’Utzigen obe? Im Schloß? — Natürlech. Sapristi, isch am Änd öppis im Tue mit dem Elisabeth Daxelhofer? Ds nötige toupet hätt er scho, der Alfred. Und am Gfell het’s ihm nöuen o nie gfählt. Houpme het si gseit, di alti Grite. No nid 206 elter als so und scho Houpme! Dä bringt’s no zum General. Das Avancement chönnti de no zsämehange mit der Visite z’Utzige. — Wi meh daß er da drüber nachedänkt het, descht meh isch ne-n-en Angscht acho. Chuum het er sech öppis Rächts z’Mittag gönnt. Du isch er wider i Sattel und heizue gritte. Aber grad wi geschter, wo-n-er vo wytem ds Wätterfähnli vom Gäderbach ob de Böume gseh het, chunnt ihm z’Sinn: Halt, z’früech darf i nid heicho! Was er vorhär no well, het er sech nid lang bruuche z’bsinne. I mene große Bogen isch er um ds vätterleche Guet ume gritte, i d’Gäged vom Batzeschwand übere. Und wenn er o numen es Ghüderhüüffli gsäch, wo si zsämegwüscht hätti! Aber ds Gfell het o ihm wohlwelle. Uf der Terrassemuur vor em Schlößli het er se gseh sitze, es chlyses wyßes Tüpfli nume. Dernah en andere hätti gschwore, es sygi numen es Hüüffli Wösch. Aber dür ds Färnrohr vo syr Liebi het er alles alles gseh — vo de schöne rotbruune Haar nid z’rede — aber di sammetigen Ouge, d’Öhrli und — mm — ds Müüli! — Ob si dä Blick gspürt het oder der Roßtrapp ghört, si het emel ufgluegt und ihm gwunke. Und du het’s ne richtig nümme bha. Zueche gritten isch er ganz ungeniert, bis hert a d’Muure. Er het sech i de Bügel höch ufgreckt, bis er ihri Hand het mögen errecke. Abe zoge het er se, und ds Marie het e Göiß usgla. «I trohle no uf Ech abe.»
«Gschäch nüt Bösers!» het er gseit und zoge, 207 bis er syni Läfzge het chönnen uf das Händli drücke. Mit bluetrotem Gsicht und glüejigen Ougen isch si völlig über ihn yne ghanget, ganz nach. Aber länger het er nid dörfen a däm Rosebusch rupfe. Der Schümel het nid welle stillha, und er het se müeße la fahre. No lang hei si enandere gwunke, bis der Wägrank unbarmhärzig däm Glück für hütt es Änd gmacht het.
Und du het der Herr Alfons wider e große Boge müeße mache, für nid vo der Batzeschwand-Syte här hei z’cho. Besserer Luun als är a däm Abe cha me nid sy. Es het ne dunkt, wenn de hinecht bi der Mama alles lätz gieng, er wetti einewäg zfride sy. Für nüt syg dä Tag nid cho und gange.
Wenn einen es Exame mit guetem Luun cha aträtte, so het er’s scho halb bstande. Drum isch der Alfons Dittliger a däm Abe syr Mama nid uswäg gange, wi-n-er sech’s uf em Heiwäg vo Worb het vorgno gha, wil er no nid rächt gwüßt het, wi-n-er de mit ihrem Gwunder söll z’schlag cho. Numen eis isch ihm nid ganz eso gläge, wi-n-er’s gärn hätti möge. Bi der Mama hätt er sys Diplomaten-Exame lieber ohni Zügen abgleit. Drum het er sech underwägs so lang versuumt, daß er trotz sym gsunde Wolfsappetit erscht nam z’Abe heicho isch. Der Papa und d’Schwöschter hätte de mit dem Resultat vo syne Schachzüg sölle zfride sy. Er het’s o ganz gschickt agstellt und der Ougeblick erwütscht, wo d’Mama allei vor em Huus gsässen 208 isch. Sowyt wär alles rächt gsi. Aber der Frou Oberschti het er halt nid chönne dervor sy, daß si-n-ihm ds abgruumte z’Abe wider het la uftrage. Da het du halt ds Gabriele gmerkt, daß er wider hei isch, und der Papa het’s natürlech bim Stall gseh. Si hei sech beidi zueche gla, für cho z’lose, was es Neus gäbi. Und wenn der Alfons jitz o hätti welle d’Sach usestüdele, so het ihm d’Mama ne Strich derdür gmacht. Si het agfange mit bhöre: «Und jitz, was hesch erläbt i däm Worb?»
«Allerhand», het er g’antwortet, und für Zyt z’gwinne no ne tolli Storreten Eierröschti uf ds Täller gno.
«Wo bisch düre gritte?» wott der Herr Oberscht wüsse.
«Über Münsigen und d’Bächle ga Gysistei ufen und under Rychige düre.»
«Und was macht dy Fründ, der Alfred? Het er emel o Freud gha, daß du cho bisch?» fahrt d’Mama fürt.
«O, vor Längizyti stärbe tuet dä scho nid. Es wär nid der Momänt. Er het jedefalls jitz allerhand Plän und gseht der Himmel volle Baßgyge.»
D’Mama het der Chopf uuf, und o ds Gabriele spitzt syni Ohre.
Aber der Alfons lat ne nid Zyt zu gwunderige Frage. «Me isch Houpme worden und jitz...»
«Was? Houpme?» underbricht ne der Herr Oberscht. «Dis donc, das geit nid mit rächte Dinge zue. So ne junge Schnuufer! No kei einzige Fäldzug, 209 no keini Zäche Jahr Dienscht und scho Houpme. Ma foi! Das wär zu myr Zyt nid müglech gsi. Voyons, was isch er jitz?»
«He, er isch es Jahr elter als du, Alfons», erklärt d’Mama.
«Also achtezwänzgi. He nu, da han i scho zwo Campagnes hinder mer gha, und es het no niemer dra dänkt... halt! Wohl, wohl es isch wahr. Wowohl, mit sibenezwänzgi bin i juscht Houpme worde! Aber äbe: zwo Campagnes mit Distinktion. Das isch nid nüt gsi, sacre double!»
«Ja und jitz?» D’Frou Oberscht wird ungeduldig, währed der Alfons vom Nacherächne vo sym Papa profitiert, für sech z’servieren und derzue z’überlege, was er no chönnt vorbringe, ohni sech z’verschnäpfe.
«Was meinsch, was er für Plän heigi?»
«Ah, Mama, i stelle mir vor, was me so für Plän cha ha, wenn me Houpme worden isch au service de sa Majesté très chrétienne und derzue jung und nätt!»
«Macht er jitz e chly Gattig? Ds letschtmal, wo-n-i ne gseh ha, het er leçons de maintien no übel nötig gha. Wi gseht er uus?»
«O, wi so ne Garde-Kapitän halt usgseht.»
«Chunnt er nid einisch dahäre? — Hesch ne-n-yglade?»
«Er wird de scho cho. — Jedefalls chunnt er de öppe. Wenn ihm syni Lüt z’Worb nid z’schwär a 210 de Chuttefäcke hange. Si wei halt jitz o öppis von ihm ha. Si läbe gar wohl a ihrem Neveu.»
«Ja, das chan i mir dänke. Myn Troscht doch o», süüfzet d’Frou Oberschti, «me sött se-n-einisch mit ihm ylade; aber si längwyle mi chly. Hei si o wider so bjornet?»
«I ha nid ds Privilegium gha, das z’ghöre, vowäge di Alte sy juscht z’Utzigen obe gsi, im Schloß.»
D’Frou Oberschti leit ihri Broderie ab. «Was? Z’Utzige? — Im Schloß? Du seisch mer nid...!»
«E, was wär de da Bsunders dranne?»
«Hm», probiert d’Frou Oberschti z’lache, «hm hm.» Aber es het e Nuance gha so gääl wi nen Eierschwumm, das Lache. «I hätti nid dänkt, daß du so naiv wärisch, mon cher Alphonse. Jitz bruucht me doch nümme lang na dene Pläne z’frage, i bitte di. So ne Capitaine bruucht natürlech Gäld. Und wo sött’s en Alfred Voirol sünsch härnäh? Da bruucht me kei Häxemeischter z’sy, für a Utzige z’dänke, wenn me z’Worb wohnt. Ds Elisabeth Daxelhofer isch einzigi Tochter und... Non, vraiment, das hätt i jitz scho chly Müej z’schlücke.»
«O, Mama, i gloube, da syd Dir ganz uf em Holzwäg. Es isch äbe juscht... i ha...» Der Alfons steit vom Tisch uuf, wüscht sech es paar Brösmeli vom Gilet und chunnt ganz nach zu syr Mama cho sitze. «Entre nous, Mama, das isch äbe juscht, was i gärn vo Euch möchti wüsse. Der Alfred wird ja scho chly müeßen uf ds Gäld luege. 211 Aber wüsset Dr, so ne junge Ma wi är luegt halt doch de o no uf anderi Sache. Me hätti halt o gärn e chly e nätti Frou, eini, wo me darf zeige, nid es dumms Huehn, nid e Chääre, wenn müglech e gschydi, churz eso, was me heißt e gfreuti!»
«Ah, wenn’s ihm nume da drum z’tüe wäri, so bruuchti er frylech de nid ga Utzigen use z’gogere. Da tät’s de, hätt i bald gseit, der Batzeschwand schließlech o.»
«Äbe grad das han i juscht welle wüsse, was Dir zu mene mariage Alfred Voirol — Marie Achshalm würdet säge!»
«Du wirsch mer doch nid wellen agä, du hieltisch so öppis für müglech?»
Jitz springt der Alfons wider uuf, zupft ds Gilet abe, wirft der Chopf i Äcke, tuet es paar Schritt hin und här und seit nume geng: «Aah, aah, aah.» Der Herr Oberscht profitiert vo der Glägeheit, steit o uuf und geit gäge ds gazon use, wi wenn er ds Bedürfnis hätti, e chly syni Bei z’strecke. Und ds Gabriele chehrt sech nöue mit syr Handarbeit o gäge di letschti Heiteri use, für sys Lache z’verstecke.
Der Alfons pflanzet sech vor syr Mama groß uuf und seit: «Warum nid? Warum sötti das nid müglech sy?» I syr Ufregung nimmt er e Stuehl, sitzt der verchehrt Wäg druuf, wi uf nes Roß, leit d’Armen uf d’Lähnen und wott däwäg abwarte, was d’Frou Oberschti wyter sägi.
212 «Ah, s’il te plaît», seit die, «où as-tu appris à t’assoir comme-ça en parlant à une dame?»
«Pardon, i ha’s halt no so i de Glider gha vom Ryte.» Er steit uuf, setzt sech wider ganz manierlech näbe d’Frou Oberschti und fahrt furt: «Nei, ganz ohni Gspaß, i fändi di Idee vom Alfred gar nid dumm.»
«E nu», seit d’Frou Oberscht, «es isch wahr. Réflexion faite, cha men eigetlech nid vil dergäge säge. Sobald er nid uf ds Gäld luegt! Und übrigens isch es mit der situation économique im Batzeschwand o nid so bös, wi’s usgseht. Ds Guet isch nid schlächt. Es het geng für ne rentabli propriété gulte. Nume müeßti me d’Sach rächt i d’Finger näh. Und wenn ce bon vieux Kari nid hundertjährig wird, so verchouft sech das einisch no guet. Afin, i weiß nid, was alles druffe haftet. Aber was ds Marie ageit, so mueß me de scho säge, es wäri würklech en tous les rapports e gfreuti Frou. Für das chönnti sech der Alfredli Voirol d’Finger schläcke bis a d’Ellböge hindere. Über ds extérieur wott i gar nüt säge. Das isch finalement e Sach vom goût. Aber ’s isch wahr, ds Marie, wenn es sech i der Ornig aleit — und es versteit’s, wenn es wott — darf sech la gseh. Es het e deliziosi Figur, e graziösi démarche, e süpärbe port, es Gsicht un peu campagnarde, aber dernah me’s nimmt, chönnti me würklech sägen e beauté, e teint wi ne Rose, und was i surtout an ihm schetze, das isch di Fründlechkeit. I cha mi nid 213 bsinne, daß i das Meitschi einisch schlächter Luun gseh hätti. Und doch het’s es gwüß mängisch nid liecht näbe däm vieux grigou vo Kari. Es isch artig, het Härz und e natürlechi politesse, wohär weiß i eigetlech nid — syni Eltere hei sech i däm nie überta, aber es het se. Alles in allem, es git une épouse modèle, e dür und dür gfreuti Frou.»
Dä guet Alfons het gar nid gwüßt, was afa mit sich sälber ob däm Loblied. Fascht i d’Luft gsprängt het’s ne vor Freud; aber er het nid linggs und nid rächts dörfe luege vor Angscht, er begägni amene Blick vom Papa oder vom Gabriele, und de wär’s halt uus gsi mit sech-ebha. Und dene beiden isch es uf e Tupf glych gange. Jedes het für sich gsperzet und porzet, für sech nüt la az’merke.
Der Alfons het d’Ellbögen uf d’Chnöi gstellt und der Chopf i d’Händ und mit Müej und Not vürebracht: «Ja, i finde halt o, er chönnti sech eigetlech d’Finger schläcke, der Alfred.»
Und d’Mama fahrt furt: «Ja, wi-n-i säge, sobald er nid um ne rychi Frou uus wott, wi’s öppe sünsch jungi Offizier im Bruuch hei. — Das isch halt ds Hääggli. — Für nen andere hätti das weniger z’säge; aber en Offizier mueß halt druuf luege. Afin, um so schöner isch es vom Alfred. I mueß säge, das gfallt mer de no an ihm. Und i bi überzügt, er wird sech nid greuig wärde, vowägen er tuet es guets Wärk. I mögt’s däm Marie so gönne, wenn es us däm Batzeschwand use chäm!»
214 Jitz het e Zytlang niemer nüt meh gseit. Nume der Sprützbrunnen im Garte het men im Vernachte ghört sprätzle wi nes paar versteckti Meitscheni, wo ds Lache nümme chönne verha. D’Frou Oberschti het ihri Broderie uf e Tisch gleit, und wil si zum Arbeite nümme heiter gnue gseh het, vor sech ane gstuunet. Ändlech seit si wider: «Wohl, wi gseit, réflexion faite, wär es gar nid dumm. Was meinsch, Alfons, wei mer se-n-einisch zsämen ylade? Hätt er ächt Freud?»
«Es dunkt mi, es sött ihm Freud mache. I chönnt ihm’s ja ga vorschla.»
«Ja jitz no einisch i das Worb übere ryte? Für was o! I schryben ihm es Briefli. Voyons, i will grad derhinder. Me mueß ja sowiso bald yne, es wird chuel.»
«Grad eso pressiert’s o nid», meint der Alfons. «Me hätti scho Zyt, no einisch drüber z’schlafe.»
Aber d’Mama het nümmen uf ihn glost. Der Duumen isch nere-n-undereinisch i d’Hand gfalle, si chönnti am Änd ihrem Suhn e chly z’fascht i de höche Töne vom Marie Achshalm gredt ha. Es wär de lätz, wenn er sech das hinder di eigeten Ohre schriib. Dä Alfred müeß häre, so bald wi müglech. Und si isch yne ga schrybe. Ds Gabriele het nere-n-im Sääli müeße ga d’Lampen azündte.
Underdesse het der Herr Oberscht sy Suhn am Arm gno und isch mit ihm no dür e Garten uus träppelet. «Jitz weisch, was es gschlage het. — 215 I felizitiere dr übrigens. Eso wi du hinecht, han i d’Mama i mym ganze Läbe nie us sech use glöökt. Es isch eigetlech fascht gar e chly frivol. Wenn i nid so sicher wär, daß si sech de zletscht ganz gärn dermit wird abfinde, so müeßt i mir Vorwürf mache, daß i dir dä Streich agä ha. — Aber jitz isch es agla, jitz heißt’s zuefahren und dürehoue. Vor allem mueß me jitz de halt mit dem Papa Achshalm ga rede. I will de morn gah. — ’s isch nume chly fatal mit dar Yladung a Alfred. Was wei mer de mit ihm, wenn er chunnt und da dry plötscht?»
«Dä chunnt doch nid!» lachet der Alfons.
«Ah, du gloubsch nid?»
«Eh, kei Red! Dä het ganz öppis anders im Chopf. Dä isch nid für nüt ga Utzige.»
«Ja was, är isch o ga Utzige?»
«Eh pärsee!»
«Und du hesch ne gar nid gseh?»
«Mit keim Oug.»
«Du sapperlots Kärli. Los, säg...»
Vatter und Suhn hei hälluuf glachet. No lang sy si i der Fyschteri under de Böumen am Weier umenandere gspaziert. Im Herrestock het me ds Liecht im Sääli gseh. Es het der Frou Oberscht ihrer Gänsfädere, wo vor Yfer gyxet het, müeßen über ds Papier zündte.
Am Mittwuche druuf, gäge Mittag, isch d’Frou Dittliger im Sääli uf em Ruehbett gsässen und 216 het e bräschthafte bluemeten Umhang i der Kur gha, e niffeligi Arbeit, wo nid grad ihrne Närve borget het. Da geit e Schatte vor em Fänschter düre, und wo si ufluegt, etwütscht nere ne Süüfzer. Chunnt nid der Herr Achshalm vom Batzeschwand derhär! Vor em zwöite, offene Fänschter blybt er stah, lüpft sy altmodische Huet, es Möbel, wo sit zwänzig Jahre numen i de heilige Zyten us em Campherseckli vürecho isch, und rüeft i d’Stuben yne: «Särviteur, Frou Voisine! Erloubet Dr, daß ig Ech chume cho d’Ufwartung mache?»
D’Frou Oberschti het grad häb chläb Zyt gha, zum Lütiband z’springen und dranne z’ryße, so steit er scho vor nere i der Stuben und macht nere nes Komplimänt voll Chrüzweh.
«Bonjour, Charles», seit si und lat sech wider i ihre Ruehbettegge. «Syd so guet und nämet Platz!»
No ganz Empire i sym Staatsufzug, het er eigetlech rächt guet i das Sääli mit syne schöne Süülemöbel voll möschige Garniture passet. Er het no Hose mit gääle Chnöpf a der Naht annegha, über e Chnoden äng und undedrannen e Schlitz. Und über e breite Hoselatz isch ihm e pfündigi Brelocque us em Gilettäschli abe glampet. Und Schueh, mon père, di Schueh! — Afin, d’Houptsach am Möntsch isch eigetlech obenache. Der Chopf isch ganz im Stil gsi, ob der breite Stirnen es dicks, grau gspräglets Toupet und vor den Ohren abe wulligi Favoris, me hätti chönne meine, er sygi 217 uf em Schlachtfäld vo Waterloo vergässen und du i ds Zivil ta worde.
«Was macht Eue Ludi?»
(Scho wider dä gräßlech ‹Ludi›!) Statt z’antworte, wott d’Frou Dittliger zum zwöitemal hinder ds Lütiband. Aber grad i däm Ougeblick chunnt ds Bärtha: «Was bigährt d’Frou Oberischti?»
«Rüefet dem Herr Oberscht! Es sygi Visite da.»
«I achte, der Herr Oberischt heigi der Herr Achshalm scho gseh cho, er isch nöue no i Chäller abe.»
«Was? I Chäller? Ja nu, er söll ufe cho!»
Underdesse het der Herr Achshalm en enorme rotsydige Naselumpe vürezoge, sech umständlech di heißi Stirnen abtröchnet, der Huet z’mitts uf e Tisch vor d’Frou Oberschti gstellt und du ds Foulard dry ta. D’Frou Dittliger het gar nid wohl gläbt da dranne. Si gryft na däm übelparfümierte Staatschübel und seit: «Dir erloubet, Charles...»
«Ah, pardon, pardon!» Er nimmt der Huet und stellt ne näbe sech a Bode.
D’Frou Dittliger dänkt, wenn doch nume dä tuusigs Louis chäm! Si fragt sech, warum ihre Gascht gsunntiget sygi. Öppis Chrumms chönn er nid wohl im Sinn ha, vowäge der guet Luun lueg ihm us allne Runzle vo sym läderige Gsicht.
«My Ma wird jedefalls grad cho, er het nöue no allerhand Schrybereie.»
Bi mene Haar hätti der Herr Achshalm gfragt, 218 ob der Herr Oberscht sy Schrybtisch im Chäller unde heigi. «Es wird mi natürlech gar freue, der Ludi z’gseh», seit er, «aber vor allem han i doch jitz Euch my Freud welle cho temoigniere. I cha nid säge, wi-n-es mi freut. Es wird mi frylech scho no öppis choschte, my Tochter härz’gä. Wenn me so lang zsäme ghüselet het. — Ja, me weiß halt nid, was me het a so mene Meitschi...»
«Was Dir nid säget! Isch das scho so wyt? I ha wohl öppis ghöre lüte; aber i ha gmeint, es sygi no im Stadium vo den erschte tâtonnements. Ja, ja, di Juged vo hüttzutag! Da mueß halt alles gah, wi uf der Geisle gchlepft. Afin, i gloube würklech, me chönni dene beide felizitiere.»
«Ja, gället, Frou Oberschti! Ja — ja, ja — ja, das junge Volk! Ma foi, si hei mi o überrumplet. Üsereine het nid derwyl, an allnen Eggen und Änden ufz’passe. Me cha nid vo der Arbeit ewäg, und underdesse sy si halt sich sälber überla. Und so isch du das nöue ganz unvermuetet cho. Aber i ha ja kei Grund, mi dergäge z’wehre. — Das frylech mueß i scho säge, es gruuset mer vor em Momänt, wo-n-i’s de mueß härgä.»
«Ja nu, das isch der Wält Louf, Charles. Mir müeßen alli einisch dra gloube. Mir hei üsi Zyt gha, und dernah mueß me halt de Junge ds Fäld ruume.»
«Äben äben äben äbe. Das isch es juscht. Wüsset Dr, i bi ja scho froh, wenn i d’Sach amene Jüngere cha abgä. I ma o nümme meh so rächt 219 nache. Aber Dir begryffet, das bloße Zueluege wott halt o glehrt sy. Wenn me so mängs Jahr alles, aber o alles sälber gmacht het und jedi Mutte vo mene Landguet kennt, so isch es nid ganz liecht...»
«Ah, di Junge sölle de...?»
«Ja, me mueß de halt luege. Wi gseit, i bi ja scho froh, wenn i nümme sälber alles und jedes mueß mache. Und de — wüsset Dr, Frou Oberschti — es isch halt gschyder, me ziej sech de grad ganz zrück und laj di Junge la mache. Da will i ja gärn nahgä. Bi Euch isch das äben anders. Eue Ma, der Ludi, isch no so hälluuf und gsund. Da begryft me ja, daß er einschtwyle sy Landwirtschaft no sälber füehrt. Wenn ig e Suhn hätti, so hätt ig ihm d’Sach scho lang übergä. Descht ehnder chan i mi jitz o dry schicke. Myr Tochter man i halt öppis Neus o gönne. Es isch de o gfreuter, wenn me so mit mene junge rüehrige Ma cha sys ménage mache. Und i chan Ech säge, Frou Oberscht, er wird sech nid greuig sy. Ds Marie git e famosi Frou.»
«Ah je n’en doute pas. Das mueß i säge, i ha verwiche dem Alfons no gseit, es gäb di gfreutischti Frou, wo sech eine chönnti wünsche. Nid z’rede vo ihrnen üssere charmes, han i de nid grad e jungi Tochter glehrt kenne, wo so vil guete Charakter het wi das Marie. Si isch eifach härzig. Me cha ja gar nid anders als se gärn ha.»
«Gället, Frou Dittliger! E nu, das isch mer jitz 220 erscht no e bsunderi Freud, z’gseh, daß si Euch e chly i ds Härz gschloffen isch.»
«Ja, ja, das isch si.»
«Eh nu, Gott Lob und Dank! Und wüsset Dr, Frou Oberscht, was Euen Alfons ageit, so hieß es ja Wasser i d’Aare trage, wenn men en revanche sys Lob wetti singe. I cha nid säge...»
Uf das hi het d’Frou Dittliger z’erscht e chly verwunderet ufgluegt; aber si het nid Zyt gha, wyter z’losen und z’frage, was er mit däm Komplimänt welli.
«Eh mon Dieu! Was chunnt jitz da derhär?» het si gseit und isch ufgstande. Öppis ganz Kurioses isch hinder em Läbhag a der Straß zum Vorschyn cho. Me hätti chönne meine, es wär en ufgstellte Fueßsack und e höche wyß und rote Fäderestutz sytlige drann und e silberigi Schnuer drum. Und jitz chunnt no öppis Glänzigs vor dranne zum Vorschyn und drunder vüren es Gsicht. Und du épaulettes und — potz tuusig abenandere! — ganz e versilbereti Bruscht, Trässen a Trässe bis uf e Buuch aben und prächtig gletteti wyßi Hose. Ob der Pracht vo däm Offizier het me d’Dame ganz überluegt, wo näben ihm i mene grüene Rock mit vile wyße Zäggeli-Falbelas derhär wädelet.
«Da chöme si ja, Eui glückleche fiancés!» seit d’Frou Oberschti. «Süpärb isch er, Eue künftige gendre. Aber was macht er de mit där schöne Montur im Batzeschwand? Das cha me de ycamphere!»
221 «Pardon, Frou Oberschti, Dir trumpieret Ech. I weiß nid, wär da Herr isch.»
«Ja, und di Damen isch ja gar nid Eues Marie! — Aber der Alfred isch es, der Alfred Voirol mit... non, c’est trop fort! — Dir Arme! Das isch ja ds Elisabeth Daxelhofer vo Utzige. — Weit Dir villicht hie dür d’Meitlistuben use? Excusez, aber es wird Ech doch unagnähm sy, der Alfred hie z’träffe.»
D’Frou Dittliger drückt scho a der Tapetetüre, wo zur Meitlistube füehrt; aber der Herr Achshalm steit da wi ne Türlistock und begryft gar nid, warum er use sött.
«Tüet Ech nid dérangiere, Frou Oberschti, es würd mi rächt freue, dä jung Herr lehre z’kenne. I ha no nid d’Ehr gha bis jitze.»
«Aber, i bitten Ech, Charles!»
Heiß und chalt louft’s der Frou Dittliger über e Rügge. Es fat nere-n-öppis afa ufdämmere. Was het der Herr Achshalm vori vo ihrem Alfons afa brichte? Er wird sech doch nid ybilde... de grâce! Han i ächt mit mym Grüehm vom Marie doch öppis Dumms agrichtet! — So isch es wi i mene Fiebertroum dür ihre Chopf gfahre. Aber si het nümme Zyt gha, wyter drüber z’studiere. Das junge Paar het underdesse der Wäg zur Hustüre gfunde gha und isch jitz agmäldet worde: «Der Herr Houpme Bärol und d’Jumpfer Chachelhofer.»
Di junge Lütli het’s gschüttlet vor Lachen ob där Mäldung vom Meitli, und d’Frou Oberscht het 222 geng no nid rächt nache möge mit ihrne Gedanke. Ganz verhürschet het si bald der Herr Achshalm, bald di neui Visiten agluegt, währeddäm der Herr Voirol scho sys Komplimänt macht und seit: «Frou Oberscht, Dir erloubet, daß ig Ech my Brut, d’Jumpfer Elisabeth Daxelhofer vo Utzige, presäntiere.»
Es het di armi Frou Oberscht dunkt, si müeß sech a öppisem ha, und i mene dunkle Gfüehl, si heig e Lydesgfährten an ihm, chlemmt si der Herr Achshalm i Arm. — Ds Elisabeth Daxelhofer! Isch es nid geng e Troum von ere gsi, das gäbti de einisch e Frou für ihren Alfons! Der Herr Achshalm het aber wider nid begriffe, warum ne di korräkti Frou Dittliger i Arm chlemmt.
«Aha, soso», het er gseit. «I felizitiere. Sapperlot, das isch aber e Tag hütt im Gäderbach! Das wird my Tochter o freue. I bi nämlech — i gloube zwar, Dir kennet mi no — Euer Fründin, dem Marie Achshalm, ihre Papa.»
«Eh pärsee», seit di glücklechi Brut. «I bi ja als Chind mängisch by-n-Ech gsi. Wi geit’s dem Marie?»
«Merci, so guet, wi-n-es Euch schynt z’gah. Es isch nämlech im glyche Fall wi Dir, Jumpfer Daxelhofer.»
«Aber nei? Mit wäm isch es versproche?»
«Haha! Da chunnt ja der Ludi. Bonjour, Ludi! Säg, das geit aber hütt i däm Gäderbach!»
Der Herr Oberscht isch yne cho und hinder ihm 223 här sy Tochter, und jitz isch es an es neus Grüeßen und Gratuliere gange. Me het sech i mene Kreis gsetzt, und alli mitenandere hei gredt, nume d’Frou Oberschti nid. Die isch da gsässe wi sturmgschlagen und het ihri Ouge vo eim zum andere la rollen und geng gstudiert, ob si eigetlech ds Doggeli heig, und ob si nid bald chönn erwache. Ob däm het di sünsch so höflechi Frou ganz vergässe, dem junge Paar i der Ornig z’gratuliere.
Da geit wider d’Türen uuf, und yne chöme, ganz verguldet vo ihrem Glück, der Herr Alfons Dittliger und d’Jumpfer Marie Achshalm. Alles isch ufgsprunge. «Ah, bravo! Das isch nätt», het öpper gseit.
Einzig d’Frou Oberscht isch uf ihrem Ruehbett verschmeiet blybe sitze. Da hei mer’s, het si dänkt; aber si het keis Wort vürebracht. Ganz stober het si zuegluegt, wi ihre Ma uf ds Marie Achshalm zuegeit, ihm beidi Händ darstreckt und seit: «Soyez la bienvenue im Gäderbach!» Du isch er uf d’Syte gstande, für se düre z’la. Der Alfons füehrt ds Marie zu der Frou Oberscht und seit: «Mama, Dir erlaubet, daß ig Ech di gfreutischti Frou vorstelle.» Ds Marie het en allerliebschti révérence gmacht. Aber d’Frou Oberschti isch fürder wi agnäjt uf ihrem Ruehbettchüssi bliben und het geng vo eim zum andere gluegt. Und di andere hei alli uf si gluegt und nid rächt gwüßt, öb si der Sunne dörfe d’Felläden uftue, wil da öpper sitzt, wo d’Heiteri nid ma verlyde.
224 Das Schwygen isch eim uf en Ate cho, und drum chnöilet jitz ds Gabriele vor sy Mama hären und wott nere hälfe: «Aber, Mama, freut’s Ech nid o chly?»
«Gang mer mit dyne tendresses», gyret si wi nes roschtigs Töri, «lue, du verfunggisch mer my Rock.»
Und wo ds Gabrielen abgchüelt ufsteit und o uf de Gsichter vo den anderen es fröschteligs Stuune vürechunnt, seit d’Frou Dittliger: «I gloube, me spilt e Komedi mit mer!»
Dem Marie Achshalm sy d’Ougen agloffe. Es tupft mit dem Naselümpli drüber und seit mit mene ganz eigete Blick uf sy Brütigam: «Oder villicht mit mir?»
«Ja, jitz o no», seit der Alfons. Und der Herr Achshalm rückt use: «Erscht no het ja d’Frou Oberscht gseit, me chönni gar nid anders als di gärn ha! No kei Viertelstund isch es, daß si mir versicheret het, du sygisch nere-n-i ds Härz gschloffe.»
Potz! Het das ihm e Blick ytreit vo der Frou Dittliger! Aber der Alfons chunnt sym künftige Schwigervatter z’Hülf: «Ja, Mama, und no öppis heit Dir mir verwiche gseit...»
«Ah s'il te plaît. Das isch e kei Art, eim en société ga vorz’ha, was me sech sous le sceau du secret i ds Ohr gseit het.»
«Pardon, Mama», eryferet er sech, «Dir dörfet mer my franchise nid übelnäh; aber a Euch bin i’s 225 vo Chindsbeinen a gwanet, daß vor aller Wält gültig blybt, was Dir im Chämmerli gseit heit. Es git da gar nüt z’verstecke. Heit Dir mer nid gseit — äbe denn, wo Dir i der Meinung gläbt heit, my Fründ da heigi Absichten uf d’Jumpfer Achshalm — das gfiel Ech jitz no ganz bsunders am Alfred, daß er im Gägesatz zu anderen Offizier, vor allem uf e Charakter von ere Frou luegi und...»
«Tais-toi! ’s isch unerhört, wi me mit mir umgeit.» D’Frou Oberscht het afange gluegt, ob ihre Ma se-n-o ganz well im Stich la. Aber dä het nume no Ouge für e Suhn und sys Brütli gschine z’ha.
Jitz meint der Herr Alfred Voirol, er mangleti doch o no öppis derzue z’säge: «Frou Oberscht», fat er a, «es nähm mi furchtbar wunder, mit was i Eue bsundere Byfall gefunde hätti, wenn...» Aber der Alfons fallt ihm i ds Wort: «Pardon, na däm darfsch du jitz no nid frage. Einschtwylen isch es my Sach, mit der Mama z’rede. — I möcht se calmiere. — Also, Mama, Dir heit Ech Euer Meinung nid z’schäme. Es isch, wi Dir gseit heit, aber warum sött mir nid äbe so wohl astah, was Euch a mym Fründ so guet gfalle hätti? Dir würdet doch hoffetlech Euem eigete Suhn nid weniger Härz und Charakter zuetrouen als ihm?»
«Das nid», antwortet d’Frou Oberschti, und mit ganz strängem Gsicht fahrt si furt: «Aber du hesch mi hinder ds Liecht gfüehrt und überlischtet, trotzdäm du weisch, daß i nie öppis anders treuer 226 im Oug bhalte ha als ds Glück vo myne Chinder. Es chunnt nid guet, wenn me däwäg der Säge vo synen Eltere verspilt.» D’Träne sy der Frou Dittliger z’vorderscht gsi, aber si het ne nid freie Louf gla. Si isch ufgstanden und het Gattig gmacht, wellen use z’gah.
Da seit ds Marie Achshalm: «O, wenn i das gwüßt hätti! — Blybet, Frou Oberscht. Blybet! — A mir isch es, z’gah. I wott Ech nid um e Säge vo Euer Muetter bringe, Alfons. I nähm Ech ja ds Beschte, was Dir uf der Wält heit!» Mit däm het di jungi Brut afa brieggen und isch der Türe zue gange. Aber der Herr Alfons het se fescht bi der Hand gno und uf der Schwelle zrückgha, währed der Herr Oberscht vor sech ane, aber lut und dütlech seit: «Jitz gsehn i erscht, was er an ere gha hätti, my Bueb.»
En Ougeblick het d’Frou Oberscht der Totestilli Zyt gla, du chunnt si vüre, z’mitts i d’Stube. Wi ne Chünigin steit si da und rüeft: «Marie, Dir söllet wüsse, daß e Muetter ihrem Chind nüt verseit, wenn’s zu sym wahre Glück isch. Chömet, Dir söllet mi lehre kenne! — Und du, Alfons, du hesch dy Lätzgen übercho, und jitz wei mer’s la guet sy.» Dermit git si beidne zsäme d’Hand und wirft e Blick voll Triumph uf ihre Ma, wi wenn si wetti säge: Ähä, euch han i mache z’schwitze, i will ech lehre, d’Frou Oberscht Dittliger uf ds Ysch lööke.
«Ah, ah!» lachet der Herr Oberscht, «i ha doch 227 rächt gha, i ha’s wohl gwüßt. Ma foi, Henriette, i kenne doch my Frou!»
Alles het ufg’atmet und dem Brutpaar d’Händ dargstreckt und afa gratuliere. Und der Herr Achshalm het sys Foulard gsuecht und d’Ouge gwüscht und gseit: «Jaja — jaja, Ludi, du hesch rächt. Jaja, dy Frou! Sacre double, me weiß es ja, me kennt Ech ja, Frou Oberischt!» Und vo z’underischt unden us der Vergässeheit chunnt e jugedlechi Galanterie vüre, wi dä Morge der Zylinder us em Campherseckli, und er macht syr stolze Frou Nachbarin es baise-main. Die lachet und seit: «Aber ei Bedingung stellen ig Ech, Charles, solang i no öppis z’säge ha: daß Dir mym Ma nie meh ‹Ludi› säget, so wenig als ig Euch ‹Kari› säge — heit Dr ghört?»
«Ah, jaja, natürlech. Vo Härze gärn. I globen Ech’s, Frou Oberischt, i globe’s — parole d'honneur!»
«Aber i bitten ech», seit d’Frou Oberscht zu allne zsäme, «was söll i jitze mache? Es isch Ässeszyt, und i han ech gar nüt ufz’stelle. Dir müeßet mit mene ganz ordinäre Täller Suppe vorlieb näh.»
«O, Mama», antwortet nere ds Gabriele, «Dir syd lätz brichtet. Es isch ganz es aständigs déjeuner de fiançailles parat. Mir hei doch gwüßt, daß, wenn’s uf d’Gnepfi chunnt, bi Euch ds Muetterhärz Meischter wird über d’Ambitione.» Mit däm zieht ds Gabrielen am Lütiband, für de Dienschte gä z’verstah, daß men im Salon sowyt nache wäri.
228 «Bravo, bravo!» rüeft der Herr Alfons, «bravo, Gabriele, das hesch du famos gmacht!»
Und der Oberscht lachet: «Gäll, gäll! Haha, i kenne doch my Frou. I ha mi no nie trumpiert, und drum bin i hütt so lang im Chäller gsi. I han e guete Tropf usgläse. Jitz wei mir ga Gsundheit machen uf di beide Brutpaar. — Chönne mer cho?»
Underdessen isch ds Bärtha under der Türen erschinen und het gmäldet: «D’Frou Oberischti wäri särviert, wenn di Herrschafte wette so guet sy...»
Der Herr Achshalm het sech nümme gwüßt z’tue vor Freud und seit: «Ludi, du erloubsch, daß i dy Frou zum Tisch füehre?»
«Charles! Was heit Dr mir versproche?»
«Ah, jaja. Pardon, mille fois pardon! Äben äben äbe, so geit’s, wenn men altet — und de so nes Glück, Frou Oberischt, dänket o!»
E Häxechuchi
Ds Salon vo der Frou Schultheißi Daxelhofer a der obere Junkeregaß het geng chly für ne Häxechuchi gulte. Nid wägem Usgseh. Es isch gäge ds Land use glägen und het hütt Sunneschyn gha bis wyt hindere, so daß di solennelle Familieporträts rächt fründlech us ihrne Rahme gluegt hei. Dir möchtet wüsse, wenn das gsi sygi? He nu, grad sächs Jahr nam Tod vom Herr Schultheiß und es halbs Jahr vor der Schlacht bi Malplaquet.
Der Major Romulus vo Graviseth, wo jitz uf das Huus zue cho isch, het drygluegt, wi wenn er uf der Zunge hätti, z’frage: was choschtet dä ganz Bättel? Und dermit isch d’Stadt Bärn mit allnen ihrne Rächtsame gmeint gsi. Er het das Salon gkennt vo der Buebezyt här und zum voruus gwüßt, daß da ungfähr no alles am glyche Platz wärdi stah, wi vor zwänzg Jahre. Scho meh wundergno het’s ne, wi d’Frou Luise Daxelhofer wärdi usgseh, di jungi Witwe. Wo-n-er se zum letschtemal gseh gha het, isch si es luschtigs Chrottli vo mene Meitschi gsi, wo d’délices vo der ganze Verwandtschaft gmacht het. Chuum us der Chinderstube, het si ghüratet, en eltere Herr, und isch na nere churze Herrlechkeit a der Syte vom Herr Schultheiß zrückblibe, mit nere Tochter erschter 230 Eh, wo jitz angähnds nache sy müeßti und es Barett z’vergä hätti dür ihren Unggle, dür e Herr vo Luternau hie näbena. Offen und ehrlech gseit, isch der Herr Major wäge der Tochter dahäre cho. Er het scho der Chlopfer vo der Hustüren i der Hand gha, wo-n-ihm blitzgschwind no einisch alles dür e Chopf geit, was er sit sym Heicho us em niderländische Dienscht hie z’Bärn erläbt het. Es isch wahr, daß er i der Meinung heicho isch, es wärdi under jedem Loubeboge heiße: «Ah der Wätterli, Herr Major, isch es nid uverschant, wenn men Ech zuemuetet zuechez’sitze, hie und da und dert und allen Orte?» — Statt däm het nume niemer aparti Notiz gno von ihm, und wo-n-er het afa ufbegähre, het’s gheiße, er wärdi wohl vom glyche Teig sy wi öppen ander Lüt o, und wenn er zu öppisem welli cho, söll er für ne Barettli-Tochter luege, und wenn er eini findi, wo mit ihm well vorlieb näh, so chönni me ja de luege, öb er z’bruuche sygi. — Donnschtigs Munigrinde, di Bärner — afin, me cha ja luege. Luschtig söll es sy, das Theresli, und rych derzue. Mit däm lat der Major der Chlopfer plötsche, und zwo Minute druuf steit er i däm Salon. Es gseht in der Tat no ganz glych uus wi vor Jahre. Uf mene Tisch lige zwo gwaltigi Cartondrucke. Aber me het nid derwyl, uf settigs z’achte, vowäge vor em große Spiegel ob em Kamin steit e Pärson, wo me nid kennt. Si het grad mit spitzige Fingerli a ihrer Coiffüre gniffelet und chehrt sech mit mene graziöse Komplimänt 231 gäge Major. Ds Luise Daxelhofer chan es nid sy, di jungi Witwe, und no weniger ds Theresli. Si isch vil z’elegant ufputzt, gar nid hiesig. Aber hübsch, décidément. Si macht Öugli.
Der Major weiß z’guet, wi me z’Bärn usgseht und isch scho z’wyt i der Wält umenandere cho, für sech la z’déroutiere.
Überlägen und chalt fragt er, für di Pärson grad a ihre Platz z’tue: «Dir ghöret, dänk, zu dene Drucke da?» und zeigt uf e Tisch.
D’Modiste hätt ihm gärn geantwortet, so syg nere jitz hingäge z’Bärn no niemer cho, und das welli scho öppis säge, sintemal me’s hie nid im Bruuch heigi, nes Blatt vor ds Muul z’näh; aber si het für guet gfunde sech z’meischtere, wil si nid gwüßt het, wär dä resolut Offizier isch. Daß si blessiert gsi isch, hätti jedes Chind errate. Der Major het sech aber nid emal d’Müej gno, dadruuf z’achte. Er isch gwanet gsi, Undergäbeni la z’gspüre, daß si-n-ihm nüt gälte, für se de nachhär mit neren unvermueteten Artigkeit ganz i d’Hand z’übercho. Wi mänge scho, wo ne bi der erschte Begägnung am liebschte gstüpft hätti, het er derzue bracht, nachhär ga z’säge: «E charmante Herr, der Herr vo Graviseth, me mueß ne nume kenne!» Aber gförchtet hei ne-n-alli.
«I meine, Dir syget di Häx — und das isch z’Bärn es Komplimänt — wo üsi Froue so verführerisch weiß z’mache. Dir wartet dänk uf d’Frou Schulthessi oder ihri Tochter?»
232 «Les deux, Herr... Herr Oberscht — oder sägen i z wenig? — I wär nid so indiskret, hie z’blybe, wenn es nid so pressierti. Aber es geit nume no vierzäche Tag bis zum Ball vo der Ämterbsatzig, und i ha so ne großi clientèle. Di Dame wei de albe doch alli z’rächter Zyt ihri Sache ha. Comprenez Monsieur, d’Barettli-Töchtere — wenn si de ihrem basblanc us em Ballotte-Seckli ghulfe hei, so möchte si de doch o chly en apparence ha...»
«Mhm. Isch öppe hie o eini im Huus, wo Ballottes z’vergä het?»
«M..., der Herr Oberscht wird scho wüsse...»
«Was wett i wüsse? Uf em Land usse ghört me nüt.»
D’Modiste merkt nüt und fahrt furt: «E nu, d’Jumpfer Therese... Me seit, es sygi nöue gar einen umewäg, e neue Stärn am Bärner Himmel.»
«So, so. Wär isch das? — Säget mer e chly!»
«Der Herr Oberscht wird ne wohl kenne. I chan ihm der Name nid gä. E Läcker nöue. Er sygi verwichen us Holland cho. Me heig ne nid gärn gseh cho, han i ghört, er heigi gar schuderhaft d’Nasen i der Luft.»
Di gsprächigi Modiste het der Herr Major afa interessiere, und er hätti gärn no meh us nere-n-use ghäägglet; aber jitz geit d’Türe zur Näbedstuben uuf. Der Major und d’Modiste mache Front dergäge; aber statt der Frou Schultheißi chunnt hindertsi e präschtanzleche Ma mit menen abgschossene grüene Schurz ynen und zieht under 233 vile Worte ds Gstelli vo mene Betthimmel nach sech. «Hübbeli, hübbeli, Lisebethli! Häb Sorg, daß es nid es Müüßi oder e Chritz am Türgreis git. So — sooli, so. Du bisch e Häx vo mene Härzchäfer. Wenn i hienache dörft la gah, so müeßtisch mer es Müntschi ha, ja, myseech, und de no nes chlepfigs. Häb, Häb, so. Merci millefois. — E Herr Jeses, excusez. Je vous demande pardon, Herr vo... Herr Mejor, Herr vo... vo... Graviseth, parfaitement, Herr Mejor vo Graviseth. Mir zügle da der Frou Schulthessi ihre Betthimmel use. I mueß ne neu montiere. Der Stoff isch afange chly bröd, und de di chätzers Schabe, daß i no so säge. I wott de d’Lezarde obedüre chly feschter ufmache. Comprenez, dä Stoub und de... Hübbeli, Lisebethli, Schatzeli, nid daß mer öppe no ne Chritz oder e Schranz... so, sooli. Ja, der Stoff het ja no keini Löcher; aber me mueß halt derzue tue. So ne Betthimmel — er het no der Herr Schultheß sälig gseh etschlafe — isch halt e verschwigene, treue Züge... Hopla, Lisebeth, häb Sorg! Lue, lue, lue!»
Der Major schletzt hinder em Lisebeth, wo dem Meischter Bölschterli het ghulfe trage, d’Tür gäge ds Vestibüle zue. «Das isch jitz es Plafermuul! Däm sötti men e Spundzapfe gä z’schlücke.»
«Parfaitement, Romulus, so isch es.»
«Ah! A la bonne heure, bonjour, Frou Schulthessi.» Hinder em Tapezierer här isch d’Frou Schultheißi, nüt wenigers als elegant, i ds Salon cho.
234 «I bitten Ech, Romulus, warum so solennel! Dir gseht, me isch am Bovle. Es isch es Chrüz mit dene fournisseurs. Je vous fais mes excuses wäge myr Alegi. Lueget mi nid a!»
«Gloubet mer, Frou Schulthessi, i gseh nid, was Dir anne heit, i gseh nume my Jugedfründin dans toute sa valeur et dans son charme impérissable.»
«Allons, allons, Romulus. Afin, mettons, es sygi so, aber de wott i o nüt meh ghöre vo Frou Schulthessi. Für Euch bin i geng no ds Luise, tout simplement. — Aber my gueti Malagorge!» D’Frou Schultheißi chehrt sech gäge d’Modiste, «i han Ech doch gseit erscht gäge Mittag z’cho!»
«Nüt für unguet, Frou Schulthessi, aber es wird im Handumdräje zwölfi lüte.»
«Est-il possible? Dä Bölschterli mit sym flux de bouche bringt eim di ganzi Tagesornig i ds Ung’reis. Und jitz erwarten i jedi Minute der médecin für ds Therese.»
«E Herrjere, isch si chrank?» frage der Major und d’Modiste mitenand.
«Es isch sech nid derwärt. Aber bstellt isch bstellt. — Loset! I ghöre chlopfe. Er isch gwüß scho da. Es isch mer leid, daß ig Ech mueß verschicke, Jumpfer Malagorge. Chömet halt de na de vieren ume.»
Uf das hi het d’Jumpfer Malagorge ihri beide Cartons gno und isch hindertsi mit nere schöne révérence zur Türen use. Aber ihri Öugli hei Füür 235 gspöit, und dür e Husgang uus het si wüeschti Wort gmacht über d’Schultheißi. «Si sy alle glych. Wi wenn me dem Ghüderchratten ertrunne wär, so gange si mit eim um.»
«Wär eso, Jumpfer Malagorge?» Wo si ufluegt, geit der Dokter Chünig an ere vorby i ds Vestibüle.
«Niemer, niemer», seit si und isch furt, z’vollem dür e Husgang uus und d’Louben ab.
Vor der Louben ussen isch der Meischter Bölschterli dranne gsi, sy Betthimmel mit Hülf vom junge luschtige Lisebethli und under vile Worten uf sys Handwägeli z’binde.
«So», seit ds Lisebethli, «jitz wird’s es öppe wohl ha bis a d’Poschtgaß hindere», und springt i Husgang zrück.
«Eh los no, Lisebethli, was i nöue säge wott!» Der Meischter isch Sinns gsi, hinder der Hustüre no ne letschti caresse z’verschwände; aber ds Lisebethli het di Roßhaartalpe gschochen und isch scho niene meh gsi z’erwütsche.
«Wi nes Müüsli, akurat wi nes Müüsli», brümelet der Bölschterli und chunnt wider i d’Louben use. Da gseht er juscht no der Jumpfer Gygax ihre Büggelichopf i ds Fänschter näbe der Hustüre zrückfahre. Das isch d’Glettere gsi vo der Frou Schultheißi. Si het juscht i der Loubestube g’arbeitet, ds Fänschter offe gha und längi Ohre gmacht bis uf d’Gaß use. Chuum het der Tapezierer se-n-erlickt, isch er o scho über d’Fänschtersimsen 236 yne glägen und het sys Gsicht i seriöseri Rümpf zoge. D’Jumpfer Gygax het nämlech öppis gulte bi der Handwärkerschaft. Ds Grücht isch gange, si heigi ne schöne Batze hindere gwärchet und heig geng no di beschti Chundschaft. Si isch o di einzigi gsi, wo di große Mülisteichräge vo de Pfarrherre het verstande z’glette, isch jede Sunntig mit ihrem chauffe-pieds i d’Chilche gwanderet und vo da nache gsättiget gsi mit guete Gedanke. Das alles het der Meischter Bölschterli scho lang in Erwägung zoge gha. Er het di glyche Chunde gha wi d’Jumpfer Gygax und isch nere-n-alli Bott vor de Füeße gsi, so daß niemer uf e Chopf gstande wär, wenn’s a mene schöne Morge gheiße hätti, di beide welle la verchünde, am wenigschte si sälber. Numen a eim Haaggen isch das künftige Glück geng no bhanget. Dem Meischter Bölschterli het’s eso gar nid pressiert, us der guldige Freiheit use, trotzdäm er scho rächt vil graui Haar gha het. «J’ai comme un pressentiment», het er albe gseit, «so ne Frou hüeti de ihres Privilegi mit Jalousie. Der Donner, der Donner, me isch numen einisch jung. Aber äbe, di einzigi Liebi, wo Sitzläder het, isch d’Liebi zum Sparstrumpf.» Settigi Wort frylech het er hütt nid bruucht uf der Fänschtersimse; aber vo der guete clientèle het er gredt und vom solide Fundamänt vo sym Gschäft und wi-n-er sech’s einisch chönni la wohl sy und Lyb und Seel am Schärme heig. «Jawolle, Jumpfer Gygax, Lyb u Seel — Lyb — und — Seel. — Jitz bhüet Ech 237 Gott, Jumpfer Gygax, für hütt und morn! — Ja, ja, so isch es, so isch es... Eh der Donner, wo isch jitz mys Wägeli — und der Frou Schulthessi ihre... di verfluechte Buebe!»
Gaß uuf und Gaß ab luegt er. Niene keis Wägeli meh. I der natürleche Vermuetung, Söubueben und Schelme gange mit ihrem Roub ringer nidsig, fat er a d’Gaß ab trääble. «Heit dr niene mys Wägeli gseh?» fragt er linggs und rächts; aber niemer wott nüt wüsse. Es wird ihm bi längem schier gschmuecht vor Erger und Verdruß, wil er ds Gfüehl het, d’Lüt gönnen ihm sys Ungfell no. Ändlech weiß er nüt Bessers, als sech de spottluschtige Blicke z’etzieh dür ne Rückzug i Belletruche-Chäller abe.
Underdessen isch der Dokter Chünig i ds Salon gfüehrt worde, und wil me’s nid schicklech gfunde het, daß so ne junge Medikus i d’Schlafstube von ere Dame chömi, het d’Frou Schultheißi ds Theresli la reichen und ihre Gascht uf d’Terrassen use komplimäntiert. Hundert excuses het si-n-ihm gmacht, gäb wi-n-er se tröschtet het, es mach ihm gar nüt, e Momänt da ussen a der warme Früehligssunne z’warte. «Wenn’s nume nüt Gfährlechs isch mit Euer Tochter!» seit er dussen uf der Stäge.
«Nei nei, es isch nüt», meint d’Frou Schultheißi, «es sy so dere malaises, wi me se-n-öppen i däm Alter het. Üs het men albe gseit, me sygi de mauvaise humeur und het is der Marsch gmacht. Es wär bald vorby mit der Chrankheit, 238 je vous assure, wenn me Rizinusöl oder so öppis würdi verschrybe. Aber so nes Löffeli Guldschwäfel alli zwo Stund, wär schlückti das nid? Es isch nüt meh mit dene Dökter. — Di Gschicht duuret jitz schon es paar Wuche. Ds Theresli nimmt nid ab und nid zue und isch nume geng e chly schlächter Luun. Wär weiß, wenn men es Höfli hätti, so wüßti me scho morn nüt meh dervo.»
«Luise, däm wäri z’hälfe!» meint der Major.
«I säge geng, es wär um ds Probiere z’tüe, wär weiß. — Ja nu, i mueß dänk ga luege. Vous m’excuserez. Und wenn der Dokter wider nüt usebringt, so...»
Mit däm isch d’Frou Schultheißi wider im Salon verschwunde, wo ihri Stieftochter wi nes Hüüffli Eländ uf em Ruehbett gsässen isch, aber mit Backe, rosiger nützti nüt.
«Het es Fieber?» fragt d’Frou Daxelhofer.
«Mir wei luege.» Lang gryft der Dokter nam Puls, bis er ändlech seit: «Fieber... i möchti nid grad vo Fieber rede; aber d’Jumpfer Daxelhofer het e chly Tämperatur.»
«Abah», seit d’Frou Schultheißi, «es macht mer alli Gattig, es sygi nid so gfährlech. Mir wei di chly uf ds Land use tue, Theresli!»
«Pardon, Frou Schulthessi, das wett i nid verantworte. Es isch jitz no z’früech, es chönnti de d’Crise prämaturiere. — Darf i um ds Züngli bitte?»
Zwüsche zwöine luschtige Backegrüebleni, wo 239 sech öppis drinn umetribe het, däm me nid liecht e Name weiß, tuet sech es schüüchs Müüli uuf und lat es Zungespitzli vüre, nid größer als es Waldärdbeeri.
«Allons, allons, vüre mit!» befihlt d’Stiefmuetter, und wo me chly besser yne gseht, seit si: «Lueget mer di Zungen a! Di lybhaftigi Gsundheit!»
«’s isch wahr», meint der Dokter, «vo da nache chönnti men uf nüt Böses diagnoschtiziere; aber mer müeße wyter observiere. Mer wei einschtwyle no vürfahre mit dene Tröpf, wo-n-i verschribe ha. — Särviteur, Frou Schulthessi, Särviteur, Jumpfer Daxelhofer!»
Chuum isch der Dokter dusse, überchunnt ds Theresli ne vatterländischi Lätzge, so luegi me de der Dokter nid a, währeddäm er eim der Puls gryffi, me hätti ja chönne meine, es sygi in adoration ufgange.
«Wi hätt i de sölle dry luege?»
«A Boden oder näbedsi. Jedefalls hänkt me syni Ougsdechle nid däwäg a d’paupières vo mene Herr, syg’s de, wär’s well. — Und jitz wartisch grad no, für der Herr Graviseth z’grüeße!»
«I däm Rock?»
«Das isch grad glych.» D’Frou Schultheißi het äbe gfunde, juscht i däm eifache, bluemete Röckli gseji ds Therese ganz möhrig uus, und geit d’Türe gäge d’Terrasse ga uftue, zum Zeiche, daß d’Consultation uus sygi und me wider chönni cho. Und wo der Major under der Türe steit, groß und breit, 240 d’Sunnen im Rügge, und i d’Stuben yne luegt wi a mene Ladetisch, wo me sech fragt, ob überhoupt öppis guet gnue sygi für eim, gseht er es graziöses Pärsönli a der Türe zum Vestibüle stah, d’Ouge nidergschlage, d’Hand uf der Falle, es Hasi, wo no einisch d’Ohre stellt, gäb’s i ds Loch schlüüft. Aber d’Stiefmuetter lat’s nid la schlüüffe. Wohl oder übel mueß es wider Front machen und dem Major d’Hand zu mene halb gnädige, halb devote Müntschi härgä. Der Herr vo Graviseth seit, es syg ihm gar leid, z’ghöre, daß d’Jumpfer Therese nid am beschte zwäg sygi, er hoffi, der Dokter heig se wöhler gfunde, so daß men emel o Ussicht heigi, se de am große Ball z’gseh. Ds Theresli isch rot worde wi nes Himbeeri und nid über ja und nei usecho. Du isch es ne etwütscht. Me het es paar Türe ghört schletzen und errate, daß nachespringe nüt abtreiti.
D’Frou Daxelhofer het ergerlech der Chopf gschüttlet. «Afin», het si gseit, «villicht hei mer jitz ändlech e chly Rueh, für nes paar Wort mitenandere z’rede. Syd so guet, Romulus.» Si sälber placiert sech uf nes Ruehbett am Fänschter, spreitet ihren eifache Rock mit gschickte Fingerli und lat ds Sunneliecht über sech abe. Der Major isch frappiert, wi früsch si usgseht. Zum Abyße luschtig und derzue so ryff und wältsicher.
«Erzellet mer e chly, Romulus! Wenn syd Dr umecho? Weit Dr jitz hie blybe? I dänke, Dir wärdet uf Oschtere pretändiere für i Rat?»
241 Der Major geit höflecherwys vorlöufig über die Frage wäg und seit: «Es wott mer nöue gar nid i Chopf — wenn ig Ech so gseh — daß Dir z’Bärn nümme di erschti Gyge söttet spile. Es chunnt mer vor, mir stande nume so i menen entre-acte hinder de Coulisses.»
«Was säget Dir für Sache! Aber en effet, es het öppis. Me fragt sech nume mängisch, spile mer e comédie oder e tragédie. Wenn i d’Wahrheit söll säge, so wett i eigetlech nüt lieber, als ds rideau gieng für mi bald wider uuf, und i chönnti d’Rolle vo der Chünigin gä. — Romulus, es isch so schön, Chünigin z’sy. Dir gloubet nid, wi-n-i das goutiert ha. So a der Syte vo mene Ma wi my François sälig, wo numen ei Gedanke gha het: sys Vatterland groß z’mache, sys Volk glücklech. Und me sött mer nid säge, mir Froue heige derby nüt z’bedüte. Sy nid mir’s, wo d’Rosen und d’Dörn usteile? I sött’s villicht nid säge, Romulus; aber Eues ehrleche Gsicht erloubt mer’s: i weiß nid, was i gäb, wenn i no ei einzige Tag dörfti Chünigin sy.»
Der Major antwortet nid. Er luegt verwirrt zum Fänschter uus, schreeg über d’Terrasse, wo men uf em Chilchhof äne d’Ratsherre mit gwichtige gestes gseht spaziere.
«Ah», fahrt si furt, «i sägen uvernünftigi Sache. I mym Alter sötti men ygseh, daß d’Szene 242 für di jüngere da isch und daß üsereis hinder d’Coulisses ghört. Soyons sages! Mir wei derfür sorge, daß mer emel dahinden üsi Sach rächt mache. — Das heißt... i rede geng von ere Mehrzahl... Euch zellen i zu de jungen acteurs, zu de vil verheißenden Afänger. — Kei Usred, Romulus! Mer wein is wenigschtes da nüt vormache. I weiß, warum Dir chömet, und Dir söllet nid unverrichteter Sach vo mir wäg cho. Es geit um d’Hand vom Theresli — gället?»
Der Herr Graviseth wüscht sech über d’Chnöi. «Es git», seit er, «halt doch Momänte, wo’s eim widersteit, di volli Wahrheit z’säge. — Dir heit vori gseit, mys ehrleche Gsicht gäb Euch der Muet derzue. He nu, so isch es jitz Eues flattose Vertroue, wo mi macht z’rede. ’s isch wahr, i möchti Sitz und Stimm ha im Rat. Isch es für ne Ma i mym Alter z’vil verlangt?»
«I bitten Ech! — Wär dörfti so öppis säge! Aber i gspüren Ech a, was Dr uf em Härze heit, Romulus. Dir syd z’fascht — wi söll i säge? — homme de conscience, für ne Handel z’mache, wi-n-er hie im Bruuch isch. Um nes Barett e Liebi. — Vous respectez l’amour. Und Dir heit rächt. Es revoltiert Ech, daß e jungi Tochter ihres Los mit verbundenen Ougen us der Ballotte-Drucke sölli näh.»
«Prezys, so isch es, Luise. Und Dir chönnet ihm mit Worte so guet der Träf gä, daß i anäh mueß, Euch heige di glyche Gedanken o scho plaget.»
243 «So isch es o. Aber da gseht Dir grad, me isch nid für nüt Schulthessi gsi. Eue Reschpäkt für d’Liebi in allen Ehre. Nume dörfet Dir nid vergässe: o d’Liebi wott warm bettet sy. Bhüet is, wi mängs het sech choquiert a dene Sachen und wunderlech ta! Und dernah, wenn me Frou Ratsherri worden isch oder gar uf ne Vogtei use chönne het, uf nes schöns alts Schloß und Gnade het dörfen usteile, so het sech d’Liebi akommodiert und hätti nümme tuuschet. — Ja, wenn mer Ängle wäre! Aber mir sy Möntsche, Romulus, ganz gwöhnlechi Möntsche, und wüssen is rächt guet i üsi Hut z’finde, wenn mer gschyd gnue sy derfür.»
«Jä», meint der Major, «es wird scho so sy; aber isch nid villicht d’Liebi doch öppis, wo mit is über di allzu möntschleche Gwanheiten use möcht, in es höchers Läbe?»
«Scho rächt.» D’Frou Schultheißi gratet o chly i ds Nachedänke. «Nu ja», fahrt si furt. «Mettons, es sygi so. Das tuet is gar nüt i Wäg. Wäge däm dörfet Dir grad glych Ratsherr wärde. Ja, Dir müeßet! Was wäri meh z’wünsche, als daß Lüt mit settigen Ansichte zur Regierung chöme! — Also, löjt mi mache!»
Wo der Major bald druuf d’Louben uuf gangen isch, het er ds Gfüehl gha, er sygi gar nümme der glych, wi wo-n-er cho isch. «Di Häx het öppis us mer use ghäägglet, wo-n-i gar nid i mir inne gwüßt ha. Afin, me wird bald gseh, wi dä Has louft.»
244 Zu ihrer Stieftochter het d’Frou Daxelhofer bim z’Morgenässe gseit: «Theresli, du channsch dir d’Finger schläcke. So ne Ma! So ne Ma!» Ds Theresli hingäge het nid dra gsinnet, sech d’Finger z’schläcke, es het vil meh no als vorhär ds Duureli gmacht und über Härzschwechi gchlagt. — Was doch so nes Meitschi cha dumm tue, het sech d’Schultheißi gseit und sech no am glyche Namittag uf e Wäg gmacht zum Ratsherr vo Luternau. Das isch e Brueder gsi vo der ehndere Frou Daxelhofer und e richtigen Unggle vom Theresli.
«I weiß scho, was d’ uf em Härz hesch», het er nere-n-uf der Türschwelle gseit.
Piquiert antwortet si: «Herrjere ja, wi wett’s o anders sy! Üsi Herre Regänte, wo einisch öppis nid zum voruus wüßte! Das het me no nid erläbt. — Aber wunder nähm’s mi doch de, wi du chönntisch errate ha...»
«Daß du bi mir möchtisch cho praktiziere zugunschte vom Graviseth?»
«Ja, wahrhaftig! Aber wenn das no mit rächte Dinge zuegeit! Är sälber het ja nid emal es Stärbeswort dervo gredt, und du wirsch wohl nid i mym Ruehbettchaschte gläge sy, oder?»
«I ha settigs nid im Bruuch.»
«Oder isch es scho so i der Luft, daß der Romulus i Große Rat ghöri? Das würd i no ehnder begryffe.»
«I nid. — Aber wenn men us syr Garteterrasse 245 näbem Chilchhof d’antichambre macht, Luise... jä hä, hää!»
«Jitz los mer doch öpper! Da het men es Losamänt uf der Landsyten und meint, me syg ab der Wält...»
«Und etdeckt a mene schöne Morge, daß men in ere Lantärne sitzt... jä, hä, hää!»
«Jä hä hää!» d’Frou Schultheißi macht e révérence wi vor nere Majeschtät. — «Also, my hochmögende Herr Nachbar, und Mitglid vo Rät und Burgere, du bisch schynt’s nid der Meinung, daß e Ma wi der Herr Major Romulus vo Graviseth dem Große Rat würdi guet astah?»
«Hm, das wett i ja nid bhoupte.»
«Du wettisch de doch o nid dä sy, wo hulf, amene settige Ma d’Carriere z’verha? — I säge dir nume, es isch nid e quelconque, es isch e Capacität und e Ma vo höche Gedanke.»
Der Ratsherr macht es spöttisches Gsicht und seit: «Settigi hei mir äbe nid gärn. Si sy verfluecht uchummlech i mene Rat.»
«Ah! — da hei mer’s ja. — Das isch eui Staatswysheit. Wi het doch albe my François gseit: summa sapientia Bernensium oder so öppis!»
«Er het di sogenannten Elite-Möntsche so wenig möge lyde wi-n-ig.»
«Wenn si-n-ihm z’leid gwärchet hei; aber...»
«Äben äbe. Settigi tue eim drum geng z’leid wärche. — Nei, gang mer, me mueß geng luege, daß me sälber der Gschydscht blybt.»
246 D’Frou Schultheißi macht e neui révérence. «Das darfsch du villicht ohni Schade für d’Republik säge. Aber ohni Gspaß: meinsch du nid o, der Allerigschydscht wäri geng dä, wo di Nahgschydschte weiß a sys Wägeli z’spanne?»
«Das ließi sech jitz scho ehnder ghöre. Und du meinsch also, me hätti öppis a däm Graviseth?»
«Und wi vil! Er het e chly vil quant-à-soi. Das giben i dr gärn zue, aber nid läärs. Es chunnt nume dahär, daß er weiß, was er z’gä het. Und de vo syr militärische Carriere.»
«Warum het er de die ufgä?»
«Wil men ihm par protection nes Möff vor d’Nase gsetzt het.»
«Und du meinsch nid, daß er eine vo dene sygi, wo sech löj ds Leiterli ha und eim de der Stupf gäbe, sobald si dobe sy?»
«Das wird er nie mache, ’s isch nid sy Art.»
«Und du gloubsch würklech, es wär e Ma für ds Theresli?»
«Was wettisch eigetlech Bessers für ihns wünsche? I säge dir: es sitzt yne. E settigi Glägeheit chunnt nid ume.»
«Ja nu. Es isch mir nid glych, was du von ihm seisch. Du kennsch se beidi. Und euch Froue löj mir Manne geng ehnder yneluege. Das isch äbe le danger du charme. Da sy mir alli... afin. — So syg’s! Wenn i Sächszähner wirde, han i ds Rächt, eine vorz’schla. Und i wüßt eigetlech nid, wän i dem Graviseth wetti vorzieh.»
247 «E nu, i gloube nid, daß du di greuig wirsch. So wei mer jitz hoffe, du heigisch d’Chance, Sächszähner z’wärde. Wenn wird glooset?»
«Morn.»
«La mer’s de z’wüsse tue, wi’s gangen isch!»
Wo ds morndrisch d’Frou Schultheißi di vorderi Gaß uus geit, ga Kommissione mache, steit der Usrüefer a der Chrüzgaß mit mene Küppeli gwundrigi Lüt und Chinder um sech ume, schallet und rüeft: «Abhande cho: verwichene Frytig a der Junkeregaß vor em Huus vo der Frou Schultheißi Daxelhofer e nußboumige Betthimmel mit blausydigen Umhäng. Dem Finder oder, wenn er gstolen isch, dem Verleider es guets Trinkgäld vom Bettmacher Bölschterli a der Poschtgaß. — Furtglüffe: im Zibelegäßli es legbars Huehn...»
D’Frou Schultheißi chehrt um. Si begährt nid uf der Gaß rot z’wärde. Was geit ihres himmelblaue Zält d’Lüt a? Der Bänz isch vor em Stall am Gutschewäsche, wo si um en Egge chunnt, und gseht vo wytem, daß es Wätter dröit.
«Bänz!»
«Frou Schulthessi!»
«Enanderenah gang zum Bölschterli, i well nid, daß me my Betthimmel usrüefi! Es nimmt mi überhoupt wunder, was er aber agstellt het, daß er ihm abhande cho isch. Gwüß isch er wider vo Chäller zu Chäller grütscht.»
«Sälb wird scho sy, Frou Schulthessi; weder äbe han i jitz geng däicht, was ächt o mit däm 248 Gstellaaschi syg. Es steit sit geschter z’mittag im Remise. Weiß nid, wär mer’s dert yne gstoße het.» Das isch e Lugi, aber der Bänz weiß, warum er der Übeltäter nid verratet. Er cha’s z’guet mit dem Lisebeth. D’Frou Daxelhofer lat sech das Wägeli a d’Tagheiteri use zieh.
«Pärsee, das isch ne. Es isch nid erloubt, wi sech das Volk uffüehrt. Jitz gang afange der Usrüefer ga gschweiggen und de bringsch mer das Gruscht zum Bölschterli i d’Wärchstatt.»
«Es söll nid fähle, Frou Schulthessi.»
Mit allem däm het sech du d’Frou Daxelhofer versuumt, so daß si später heicho isch vo ihrem Usgang, als si vorgha het.
Ds Lisebeth luegt schüüch uuf, wo si heichunnt. Es het öppis uf em Gwüsse, dänkt si und vermuetet o scho was; aber me het jitz nid derzyt, däm nachez’gah, vowägen im Vestibüle wartet d’Jumpfer Malagorge mit ihrne Drucke.
«Der Herr Mejor vo Graviseth wär de im Sääli», mäldet ds Lisebeth no zwüschenyne.
«Ach was! — Ja nu, i cha nid hälfe, so mueß er halt jitz warte. Länger chan i d’Malagorge nid verschicke. ’s isch ja scho Samschtig, und am Mäntig-Aben isch der Ball. — Lisebeth, rüef der Jumpfer Therese, si söll cho probiere!»
Ds Lisebeth wird rot und macht Gattig, nid welle z’pressiere.
«Nu, mach, daß es rückt!»
249 «Em... nüt für unguet, Frou Schulthessi, weder... der Dokter isch grad by re.»
«Was? — Der Dokter? — Und du lasch dä grad yne, ohni mir öppis z’säge?»
«Nüt für unguet, er isch drum schuderhaft pressierte gsi.»
«Bsunders, wo-n-er cho isch», mischtet sech jitz no d’Modiste dry, für sech ne Stei i ds Brätt z’tue, «aber jitz, dunkt’s mi, gar nümme.»
«Es isch doch o wi verhäxet hütt. Me sött di tschupe, Lisebeth, du weisch doch...»
D’Frou Schultheißi isch scho i Gang yne verschwunde, ds Lisebeth i d’Chuchi, houptsächlech für nid i Versuechung z’cho, d’Modiste z’tschupe.
D’Frou Daxelhofer stoßt d’Türe zur Stube vo ihrer Stieftochter uuf und ghört es Poldere. Der Dokter Chünig stellt e Stuehl wider uuf. Es gscheht ja liecht, daß men e Stuehl umwirft, wenn me so ungsinnet amene höche personnage mueß Reveränz erwyse. Und daß me vom Bücke bim Ufläse rot wird, isch äbe so wenig neu wi daß men i settige Fälle d’Wort nid comme-il-faut binenandere het.
Afin, der Herr Dokter isch emel du hocherfreut gsi, dörfe z’brichte, der Puls sygi läbhafter, scho fascht normal und überhoupt... nume...
«Und überhoupt isch me gsund wi ne Fisch im Bach und het gar kei Dokter meh nötig. Je vous remerci de tous vos soins, Herr Dokter, aber i gloube würklech, mer sygen über e Bärg und 250 chönne’s künftighi ohni wyteri consultes mache. Weit Dr mer no säge, was mir Ech schuldig sy.»
Vürschützig, wi-n-er gsi isch, seit der Dokter: «Nüt.»
«Was nüt? Wi meinet Dir das?»
Er isch sech scho greuig, daß er so unüberleit «nüt» gseit het, und darf doch o nid säge: «I ha my Sach», wi’s ne-n-eigetlech gluschtet het. Für d’Frou Schultheißi nid wyter höhn z’mache — me weiß nie, wenn me so öpper wider nötig het — tuet er derglyche, er müeß schröcklech nachedänke, und du seit er: «I bsinne mi jitz grad nümme, was mer a Medikamänte... i ha’s daheim ufgschribe, i mueß de no nacheluege.»
«Ja nu, so tüet mer’s de z’wüsse. Adieu, Herr Dokter.»
«Särviteur, Frou Schulthessi!»
Über ds Theresen isch du nes Wätter nidergange, wi men im Huus vo ds Daxelhofers sit unvordänkleche Zyte nüt eso het erläbt gha. Aber z’mitts drinne het der Luft gchehrt, wil der Schultheißi z’Sinn cho isch, daß d’Modisten im Vestibülen und der Major im Salon warte. Me kommandiert d’Jumpfer Malagorge i d’Stube vom Theresli und fat dert afa probiere, hefte, güfelen und astecke. D’Modiste het ihri hälli Freud gha und eismal über ds andere gseit, es syg i der ganze Stadt niemer so dankbar az’legen und z’coiffiere wi di Dame Daxelhofer.
Jitz het me zu sälber Zyt no nid i jedem Chämmerli 251 Wandspiegle gha, wo eim der ganz Möntsch vom Chopf bis zu de Füeße zeigt hei. Settigs het men o i de vürnähme Hüser allefalls ob em Kamin im Salon gha, sünsch niene. Und so isch es o bi der Frou Schultheißi gsi. Het es sech nid herrlech breicht, daß me jitz grad zwüsche däm Spiegel und dem Herr Major het chönne ga der Pfau mache? «Allons, vorwärts!» befihlt d’Frou Daxelhofer. Aber d’Mademoiselle Therese begährt um kei Gwalt ihri verhüületen Ouge ga z’zeige, und wo men ere mit mene nasse Lümpli drüberfahrt, drückt si grad wider neui Träne nache. — «Fertig, i wott nid!»
«Es isch nüt z’mache mit ihm hütt», seit d’Schultheißi und geit für sich allei, währed di Widerspänschtigi alles vo sech abrupft, was men ere het agsteckt gha, und ’s i der Stuben umenandere säjt. D’Jumpfer Malagorge list zsämen und dänkt nume geng: «Es isch kurios; aber wi weniger men a das Chrottli ahänkt, wi luschtiger isch es. Wenn’s eso übere gieng, so hätti’s bim Major der schönscht succès. Aber es isch ja, wi’s schynt, nid emal meh nötig. Er het’s scho so im Sack.»
Däne, im Salon, het sech der Herr Major chöschtlech amüsiert a de pirouettes, wo d’Schultheißi vor em Kamin gmacht het. Si het sech nämlech nid dermit zfride gä, vor e Spiegel härez’stah und öppe no chly hie umen und dert ume sech z’dräje. Me het Tanzschritte gmacht, für z’luege, wi d’Robe sech derby dräji und flügi.
252 «Comment la trouvez-vous?» fragt si der Herr vo Graviseth, «macht es chly ne Gattig?»
Da seit er: «I verstande mi z’wenig druuf; numen eis chan i säge: a Euch cha men ahänke so vil und was me wott, Eui grâce isch nid z’verderbe.»
«Und i gseh», antwortet si, «Dir syd nid us der Fassung z’bringe.»
«Nid wyter als es allimal gscheht, wenn Dir i my Nächi chömet.»
«Allons, was sy das für Sache! — übrigens, wenn ig Ech nid meh us em Hüsi brächt als eso, so heit Dir mer mit däm ganz es schlächts Komplimänt gmacht.»
«I hätti de also ds Züüg zu mene Diplomat, wenn me mir so wenig agseht, was i mym intérieur vor sich geit!»
«Es wird nid so gfährlech sy.»
«Darf i frage, was Dir usgrichtet heit bim Herr vo Luternau?»
«I gloub, er ließ sech d’Hut über d’Ohre zieh, wenn er dermit sym Theresli chönnti zu mene glückleche mariage verhälfe.»
«So? — Und wo blybt eigetlech di adorabli Jumpfer Daxelhofer? — Nimmt es si nid o wunder, wi si im Spiegel usgseht?»
«Äbe schynt’s nid.»
I däm Ougeblick chlopfet’s a der Türe. Aha, het es sech am Änd doch no anders bsunne? — Nei, es isch ds Lisebethli, wo mäldet, es sygi eine 253 da vom Rathuus. Jäso, da mueß me hurti ga luege. Vor luter Gwunder achtet d’Frou Daxelhofer gar nid, daß d’Modiste geng no da wartet, im Vestibüle, und no weniger, daß ds Theresli im fyschtere Gängli zu syr Stube steit und d’Ohre spitzt. E Ratsweibel steit da i syr rot und schwarze Tracht. «I han e fründleche Grueß usz’richte, Frou Schulthessi», brichtet er, «vom Herr vo Luternau, und er lat la säge, er sygi de als Sächszähner useglooset worde.»
«So so, eh nu, das freut mi. I la dem Herr vo Luternau gar la danke für sy guete Bricht.»
Der Weibel het sy Füfbätzler ygstrichen und isch um nes Huus wyters. D’Schultheißi het der Süüfzer nid ghört, wo hinden im Gang us nere junge Bruscht gflogen isch. Brüejwarm het si di großi Neuigkeit dem Major i ds Salon bracht und derzue verheiße, da chönni’s ja nümme fähle; aber jitz müeßi doch d’Jumpfer Therese häre, coûte qu’il coûte. «Und wenn i’s a den Ohre müeßti häre füehre», seit si no zum Gspaß. Aber im Vestibüle chunnt nere wider d’Malagorge i Wäg. «Ach ja, richtig! Mir sy ja eigetlech geng no am Probiere. Ecoutez, i chumen uf der Stell, i wott nume hurti d’Jumpfer Daxelhofer übere rüefe.»
«Nüt für unguet, Frou Schulthessi, aber si isch grad dä Ougeblick usgange.»
«Comment usgange?»
«Grad jitz isch si hie vorby cho und d’Stägen ab und furt. Si het schuderhaft pressiert ta.»
254 Dir will i de, wart nume! dänkt d’Frou Schultheißi. Si seit aber keis Wort. A der Salon-Türen überleit si no ne Momänt, ob si z’erscht der Major oder d’Modiste well congediere. «Afin», seit si du, «loset, Jumpfer Malagorge, i will Ech jitz nid länger versuume. Es dunkt mi, di Sach sitzi guet. Bringet mer de am Mäntig oder, wenn’s Ech kommöder isch, hütt no di Band, gället! — Adieu.»
Wi nes wachsbschwarets Beji isch d’Modiste d’Stägen ab. Was ihri Cartons gliechtet hei, het si meh im Gwunderseckli gha. Also, der Herr vo Luternau — das isch der Schultheißi ihre Chummerz’hülf — isch Sächszähner worde. Der Major vo Graviseth wartet im Salon, di Jungi briegget i ihrer Stube. Was weit dr no meh! Da isch Saches gnue, für dermit e ganzi Gaß — ja was Gaß? — d’Stadt, di ganzi Stadt in Alarm z’bringe! Wi wenn us de Cartondrucke Fäcke worde wäre, flügt si d’Louben uus dervo.
Am Mäntig druuf isch du der Ball i der «Chrone» gsi, und der Malagorge ihri Chunschtwärk hei ihri Würkung ta. Im Tanzsaal isch alles gange wi am Schnüerli zoge. Der Herr Major het alli Ougen uf sech gha und, wi-n-es sech ghört und erwartet worden isch, der Frou Schultheißi Daxelhofer zu Hände vo ihrer Stieftochter brav der Hof gmacht, und d’Jumpfer Therese het o für guet gfunde, sech z’gä, wi-n-es sech schickt. Was hei d’Lüt bruucht z’wüsse, wi’s nere z’Muet isch?
Weniger korräkt isch es a der Poschtgaß hinde 255 gange, under de Loubeböge grediübere vo der «Chrone». Dert isch allerhand Volk zsämecho und uf d’Chällersteinen ufe gogeret, für descht besser zu de Fänschter vom Ballsaal chönnen ufe z’luege. Vorne zuechen isch ds Lisebethli gsässe. D’Jumpfer Gygax, wo hinder ihm i der Loube gstanden isch, het zwar gchummeret, es chönnt ihns öpper vo der Herrschaft gseh; aber äs sälber het gfunde: abah, so einisch im Jahr dörfi me scho cho der Gwunder stillen und d’Bei la vornen abe hange. Wo d’Glettere gsi isch, het me gwöhnlech o der Meischter Bölschterli nid wyt gha z’sueche. Er het richtig dert o d’Loube mit syne Betrachtungen über d’Zytlöuft underhalte. Der Wassertreger Heiri isch o da gsi, und d’Frou Souslavie, d’Latärne vo der Frou Trésorière, und der jung Ratsweibel Buecher und ds Meitli vom Rathuusammen und was weiß i sünsch no wär alles. Di meischte vo dene Wybervölkli hei Visite-Latärne by sech gha, wil si ihri Herrschafte nam Ball hei sölle hei begleite. Eigetlech hätte si alli i d’«Chrone» vüre ghört, wi öppe di gsetztere Dienschten o, wo dert mit Ängelsgeduld gwartet hei. Aber i der «Chrone» sälber isch me doch nid rächt derzue cho, öppis z’gseh, und hie hinden isch es de no luschtig gange. Albeneinisch, wenn überoben es Löufterli offe bliben isch, so daß me d’Musik besser ghört het, hei d’Meitscheni uf der Gaß unden ihri Jupons zwägzupft, d’Herrschaft afa nachemache, sy uf der Bsetzi umegümperlet, bis sech der Schatz zueche gla het, 256 und de isch e luschtige Hopser druus worde. D’Latärne het men unazündtet uf de Chällersteine la stah.
So isch es juscht gange, wo der Nachtwächter derhär chunnt. Er macht mit der Hand Zeiche: «Furt da! I d’Louben yne!» und wott afa usrüefe: «Loset, was ds Zyt het gschlage...»
«Seh!» rüeft ihm der Bölschterli zue. «Chumm du o cho mitha! Was wottsch doch? Es lost hinecht glych niemer uf di!»
«Ha nid derwyl», antwortet er, «wenn i mi hie versuume, chumen i us em G’reis und weiß nache nümme, was es gschlage het. Dir heit mi scho jitz druusbracht.»
«Henusode», meint der Heiri, «du bisch mer es artigs Zyt, du! We me nid sälber öppen afe wüßt, was es gschlage het...»
«Ja, du wohl, du. Furrt jitz! Loset, was es gschlage het! — Nüüni het’s gschlage. Ungere mit de Ching! Heit Sorg zu Füür u Liecht!»
Und wyter geit er.
«Was, nüüni scho?» fragt ds Meitli vo der Trésorière. «De müeße mir angähnds übere. Am zächni söll ja alls daheim sy!»
Ds Lisebeth gümperlet i d’Loube. «Eh der Tüünerschieß! Wo isch jitz my Lantärne?»
«He, da isch si», seit der Bölschterli.
«Nei, das isch nid üsi. Das isch numen e zwöicherzigi. Mir hein e dreicherzigi. Es het mer se-n-öpper vertuuschet.»
257 «Lue, dert geit er mit», brüelet der Heiri. «Der Buecher Hausi.»
«Seh, Hausi, mach nid der Löl!» chychet ds Lisebeth hinder em Weibel här, wo scho der ganz Abe mit ihm der Narr gmacht het.
Und undereinisch heißt’s vo allne Syte: «Heit ne, heit ne!» Und e wildi Jagd geit d’Louben uuf. Allne vora stürmt der Bölschterli hinder em Weibel här. — Wenn me dem Lisebeth öppis cha z’lieb tue! Donnerli doch o. — Der Weibel isch aber flingger als der Matratzeschmid. Er lat ne geng bis fascht a d’Chuttefäcke zueche, und de hui wider es paar längi Gümp. So geit’s di längi Rathuusstägen uuf. «Wart nume, di — will — i — scho — no — ebsieh — du Winghung!» Jitz sy si dobe. Der Bölschterli dänkt: «Jitz oder nümme!» und chunnt schier büüchligen über e Vorplatz. Da stellt der Weibel d’Latärne hurti uf en oberschte Tritt vo der Stäge, wo änen abe geit, und gumpet uf d’Syte. Und, hai, isch der Bölschterli nache, aber nid uf das Manöver gfasset. Mit dem rächte Fueß i der Latärnen inne, nimmt’s ne Chopf vora änen abe. Aber gwanet, vo syne Tapezierer-Stäägen abe z’pürzle, weiß er sech z’chehren und ma grad no ds Gländer erwütsche. D’Latärne hingäge het d’Trib. Si schlüüft ihm ab em Fueß und tschäderet übereggs di vierzig Tritten ab, wi wenn das nüt miech.
Wo di anderen alli nache cho und vor der Rathuustüre versammlet sy, seit der Weibel: «So han 258 i’s nid gmeint, i ha numen e Gspaß welle mache», und der Bölschterli gryft am rächte Strumpf umen und fluechet; aber ändlech seit er: «Es isch de einewäg no gfellig gange, ’s wär mysex ekeis ganzes Beinli meh a mer, wenn’s mi o no dert abe gno hätti.» Es het nid vil gfählt, so hätti der Nachtwächter se-n-uf em nächschte Stundegang no alli dert obe gfunde, vowäge di Sach het gä z’rede.
Underdesse het d’Frou Schultheißi vergäbe na ihrer Latärne gfragt und ganz fyschterlige hei müeße, so daß men über di handfeschti Begleitung vom Herr Major rächt froh gsi isch. Di böschti Partie het natürlech du ds Lisebeth gha, wo under Assischtänz vo der Glettere het müeße cho bychte, es sygi in es Gstungg vo gwunderige Lüten yne grate, so wüeschti Manne, und die heigen ihm d’Latärne ganz vertromet.
D’Frou Daxelhofer het sech aber nid liecht öppis la vormache. «Wärisch dyner Wääge gange, wi-n-es sech ghört, so wär d’Lantärne no ganz. I will dr jitz de der Ganggel ustrybe, wart nume!» Und si het Wort ghalte. Der Bölschterli het sech ds morndrisch bi der Gletteren erkundiget, wi das abgloffe sygi, und gar grüslech gseit, wi ne das Lisebethli doch o duuri. Er wär’s eso gärn cho tröschte; aber die Wuchen uus het me’s niene zu Gsicht übercho, und d’Glettere het so puckte Bscheid gä, daß der Bettmacher zletscht afange brummlet het: «He z’Donner, i cha emel nüt derfür!»
I der Oschterwuche het me sech überhoupt still 259 gha. I de regimäntsfähige Hüser isch me vor Spannung fascht vergyblet, was der Oschtermäntig mit syne Wahle wärdi bringe. Um öppis anders als Ratssäßle het me nid Zyt gha, sech z’kümmere. Um die hingägen isch me de uuf und nache gsi. Der Herr Major het emel du o no für guet gfunde, dem Herr vo Luternau und andere Ratsherre ga der Balg z’stryche.
Und ändlech isch er du cho, der Oschtermäntig, schön und warm, wi de so nen Aprilletag bi guetem Wätterluun sy cha. Es het eim nümme rächt glitte hinder de bschlossene Fänschter. Drum seit d’Frou Schultheißi zum Fründ Graviseth, wo by nere het sölle cho der Bricht us em Rathuus abwarte, sobald si der füft Chümichueche hei überort gha: «Jitz sitze si; mög mira vom Chilchhof übere gwundere, wär will, mer gangen uf d’Terrasse!» Z’erscht sy si hin und här, ufen und abe träppelet und z’ringsetum um das chlyne gazon. Da hei geng nume zwöi näbenenandere chönne gah, und es het sech vo sälber verstande, daß der Herr Major mit der Frou Schultheißi gangen isch und ds Theresli het dörfe hinder ne här oder voruus träppele. Aber wo-n-er du uf d’Balustrade sitzt und allerhand schöni Sache seit, wi me sech jitz de well yrichten und wi men es Huus welli uftue, wo zu mene Zäntrum für di schöni Wält sötti wärden und wi de mit der Zyt di ganzi Politik vo hie uus e neuen élan sötti übercho, da begryft ds Theresli nid, warum er das alles geng nume der Frou 260 Schultheißi seit und ihns lat dernäbe stah, wi wenn es es Babeli wär. Söll de das öppe so gmeint sy, daß äs d’Hushaltig macht und d’Stiefmuetter im Salon regiert? — Aber es mugglet nid emal. Es het sogar ehnder es Lachen i den Ouge, so wi wenn es dänkti: «Machet dir nume Plän! I weiß, was i weiß, und freue mi scho uf di länge Gsichter.»
Der Major und d’Frou Daxelhofer hei sech i ds Gartehüsi yne gschwätzt und merke nid emal, daß d’Jumpfer Therese vo der Terrasse verschwunden isch. Im Salon isch es und tuet vo dert uus albeneinisch e Blick hinder den Umhäng düren uf ds Cabinetli. Schad, daß me nid vil meh gseht als der eint Fueß vom Major; aber mängisch cha me sogar a mene Fueßspitz oder am Absatz läse, was eine dänkt und gspürt.
Juscht het ds Therese wider uf dä Fueß güggelet oder, besser gseit, uf e Platz, wo-n-er gsi isch — me het jitz gar nüt meh gseh dervo — da ghört men im Vestibülen ussen es Grütsch und vil Wort. Me chlopfet a d’Türe, und ohni daß öpper numen «yne!» gseit hätti, geit si uuf. Ei Fueß ybunden i mene grüslechen Ändifinke — me sötti meine, er ghöri dem hölzige Chrischtoffel uf em Turm — chunnt wider hindertsi der Meischter Bölschterli ynen und zieht sy Betthimmel über d’Schwelle. Am anderen Ändi stoßt ds Lisebeth.
«Hübbeli hübbeli, Lisebethli! — Excusez, ihr Dame, mer bringe der Frou Schulthessi ihre neu montierte Betthimmel ume. Er het mer wüescht 261 z’tüe gä, aber jitz het er’s de ume für nes Möntschenalter oder zwöi, ja, je vous assure. Myn Gott doch o, ’s isch ja eigetlech nid vil, so nes Möntschenalter. Wenn es höch chunnt, grad läng gnue, für der dégoût vor der Wält z’übercho. Und — ja, wenn i dänke, was i Verdruß und Müej und Arbeit gha ha, so chönnti mys Läbe meh weder nume chöschtlech gsi sy, weder äbe — hopla, so, mer wei abstelle, sünsch chönnti’s de bim Chehren es malheur gä, Schatzeli!»
Das isch cho wi us nere Brunneröhre. Jitz erscht chehrt er sech z’grächtem um, für sys Komplimänt z’mache. Aber ds Therese het sech no tiefer i d’Fänschternische drückt gha und der Umhang vor sech düre zoge, so daß der Meischter niemer gseht. He nu, descht besser! dänkt er und wüscht sech der Schweiß vo der Glatze. Eigetlech het er mit sym Betthimmel no nes bitters Leidwäse hinder sech nachezoge. Di ganzi vorigi Wuche het er all Abe mit Byschten und Bärze chlyni Glasschirbeni us sym arme gschwullene Fueß vüre gchnüblet, und derby isch ihm du klar worde, es wärt jitz doch villicht der Momänt, sech mit der Jumpfer Gygax z’arrangiere, wenn er überhaupt no öppis dervo welli ha. Am Samschtig isch er nere du ds Härz uf d’Simse vom Glettstubefänschter ga legen und het nere d’Porte zu sym Lische-Paradies ufta. Aber d’Jumpfer Gygax het g’antwortet: «Du bisch mer z’junge», und ihm ds Fänschter vor der Nase zueta. Ja, «z’junge», het 262 si-n-ihm dörfe säge. Das het me dervo, wenn men us purer Ritterlichkeit mit syne füfefüfzig Jahre d’Rathuusstägen uuf springt wi ne Hirz. Und jitz, über e Sunntig, het er sech’s überleit und isch zum Schluß cho: «Henusode, wenn i doch no so jung usgseh, so will i doch dervo profitiere. Juged zur Juged!» Drum isch er jitz im Zug gsi, ob allem Betthimmel-Zügle dem Lisebeth syni Tugede z’offeriere. «Nei, wi-n-i säge», fahrt er im Salon vo der Schultheißi furt, «es verstüend’s ekei Möntsch, Lisebethli, Schatzivögeli, wenn du so nes Näschtli, wi-n-i dir eis chönnti boue, würdisch verachte!»
«Was söll i mit däm? — Für nes Näscht isch de bald gluegt, wenn eis der Ma het.»
«Ma! Bin i dir nid Ma’s gnue? Wo findsch du ne währschaftere?»
«Du bisch mer z’alte, Bölschterli!»
Jitz sitzt der Meischter uf ds Ruehbett vo der Frou Schultheißi ab. «Z’alte! — Wenn jitz de nid afen alls verhäxet isch! Eiere bin i z’jung, der andere z’alt. Wo söll üsereine de no...?»
«Jä lue, uf d’Liebi chunnt’s alleini a. Die fragt na nüt als nach em Ma.»
«E der Donnerli! Excusez, Jumpfer Daxelhofer, i han Ech gwüß nid gseh.» Der Meischter Bölschterli isch ufgschosse, wi vo mene Wäschpi gstoche, wo ds Theresli uf ds Lisebeths Spruch hi der Umhang het la fahre. Und jitz zügle si ohni vil wyteri Wort i d’Schlafstube vo der Frou Schultheißi übere.
263 Wo si glücklech mit ihrem Gstelli däne sy, geit d’Husglogge. Ds Lisebethli, froh, dem Bettmacher chönne der Rügge z’chehre, springt, ga Bscheid gä, und bald druuf chunnt der Ratsherr Luternau yne. Uf der Schwellen isch er no ganz d’Amtswürdi gsi; aber wi neecher er chunnt, descht meh glaaret d’Freud us ihm use. Es tuet ne fei eso wohlig wörggen im Hals, wo-n-er dem Theresli beidi Händ nimmt und seit: «I felizitiere, Therese, es isch mer grate! — Was gisch mer derfür?» Und derzue het er ihm di schön suber rasierti Backe dar.
Ja nu, amene gueten Unggle verseit me keis Müntschi. Aber derzue fragt ds Theresli mit dem unschuldigschte Gsicht vo der Wält: «Für was eigetlech?»
«E z’Donnschtig abenandere! Daß i dr dy fiancé i Große Rat yne glüpft ha.»
«Das wird öppe wohl nid sy!»
«Was isch mit dir? — Hesch eigetlech alli di Tag gschlafe, daß dir das eso gspässig vorchunnt?»
Ds Theresli het ganz es kurioses, schier boshafts Lachen i de Mulegge, währeddäm es ganz gäge sy Gwanheit geng a Boden oder uf d’Syten use luegt.
«E ja», seit es, und jitz luegt’s undereinisch der Unggle mit Ouge voll élan und entreprise-n-a, «i ha emel no nie ghört, daß men e Dokter i Große Rat gno hätti. Es grännet ja geng alles über se, und doch...»
264 «Was doch? — Was Dokter?»
«He ja! Mon finacé»
«Meitschi!»
«Der Dokter Chünig.»
«Mach mer nid Flouse! — Wo isch d’Mama?»
«Dert usse mit ihrem — Fründ.»
«Therese! — Was isch das für nes language! — Unerhört! Eifach unerhört!» Er wirft syr Nièce förchterlechi Blicken und stellt sech under d’Türe zur Terrasse. «Luise! — Luise!»
Ja, es gseht in der Tat e chly eigen uus, seit er sech, wo d’Frou Schultheißi und der Major grad mitenand us em Cabinetli vüre chöme. Aber jitz chunnt ihm wider z’Sinn, für was er eigetlech dahäre cho sygi. «Ah bonjour, bonjour! Je vous félicite, Graviseth! — Herr Kollega, myni beschte Wünsch!»
«So so, isch es grate?» Der Major lüüchtet uuf.
«Lueget jitz!» seit d’Frou Schultheißi zue-n-ihm. Si frißt ne schier mit den Ouge, drückt ihm d’Hand und fahrt furt: «Moi aussi, je vous félicite.»
Si chöme ds Stägli uuf, und jitz geit’s an es Danken und Fragen und Erzelle, wi’s gange sygi und wär sünsch no gwählt worde sygi, bis undereinisch der Herr vo Luternau sich us däm Gspräch losryßt und seit: «Ja, Luise, das wär alles schön und rächt — wenn is nid underdesse der Fisch dür ds Garn gange wär.»
«Comment? — Wi meinsch du das?»
265 Alli drü gangen i ds Salon, wo ds Theresli am Kamin steit und sys Naselümpli zu mene Chnopf dräjt.
«Qu’est-ce que ça veut dire?» fragt d’Schultheißi.
«Frag ihns sälber!»
«E nu», seit ds Theresli, «es treit nüt ab, Verstecklis z’mache. — I bi mit dem Dokter Chünig versproche!»
D’Schultheißi het sech an ere Stuehllähne. «Voyons», schmählt si, «ne dis pas des bêtises!»
«Säget ihm, wi Dir weit!» trotzet ds Theresli. «Es isch eso, und i buechstabiere nid hindertsi, daß Dr’s grad wüsset!»
D’Schultheißi luegt vo eim zum andere, geit uf ds Ruehbett ga sitze, und e Zytlang blybt es totestill, so daß me hinder der Doppeltüre der Meischter Bölschterli ghört hämmerlen und vor sech ane pradle. Es dunkt d’Frou Daxelhofer, si ghör ne zwüsche jedem Nagel inne säge: «So ne Ma, so ne Ma z’refüsiere!» Was isch das? Er wird doch nid um die Sach da wüsse!
Ds Theresli briegget. D’Schultheißi rupft am Tischtapis und gspürt dem Major syni Blicken uf sech. Mit jedem Atezug wird si närvöser. Aber undereinisch chunnt das ravissante Lachen i ihres Gsicht, wo si scho so mängem dermit der Chopf verdräjt het. Si setzt zum Reden a, het wider an sech, tuet no einisch e Blick uf e Major und seit zum 266 Herr vo Luternau: «I ha nöue doch nid ds courage, dem Theresli nei z’säge.»
Mit däm flügt ds Theresli zur Schultheißi uf ds Ruehbett und verdrückt se fascht vor Zärtlechkeit. Der Herr vo Luternau hingäge fragt sech, ob är lätz im Chopf sygi oder d’Wält um ne-n-ume. Er lat sech uf ne Stuehl plötsche, setzt der Huet uf e Chopf, z’erscht verchehrt, du rächt, wirft ne-n-uf e Tisch, setzt ne wider uuf und schmeißt ne zletscht a Bode, daß er in en Egge zybet.
«Luise — Luise!» Der Erger erwörgget ne schier. «Wenn i das gwüßt hätti! — Es isch unerhört. E Schulthesse-Tochter, wo ne Dokter wott hürate... Nu, Narre het’s geng gä, bsunders under em Wybervolk; aber... aber e Schulthessi Daxelhofer, wo so öppis zuegit! Es verschlat mer eifach der Ate.»
Da seit d’Frou Schultheißi mit nere luschtige Fyrlechkeit: «I tue’s us Reschpäkt vor der Liebi.»
Der Ratsherr trouet synen Ohre nid. Er findet keini Wort, und i der Schlafstuben äne ghört me der Bölschterli Hämmerlen und sürme: «Uf d’Liebi chunnt’s alleini a, die fragt na nüt als nach em Ma.»
«He nu», brummtet der Ratsherr, «da han i ja de schynt’s nüt meh z’säge; aber» — das seit er crescendo gäge Major — «aber wenn i das gwüßt hätti!» Er steit uuf, list der Huet vom Boden uuf und wott gah.
267 I däm Ougeblick chlopfet’s. Ds Lisebeth tuet uuf und mäldet: «Der Herr Dokter.»
Der Dokter Chünig chunnt yne, z’erscht e chly schüüch.
Wär der Herr vo Luternau gleitiger gsi mit rede, so wär er grad mit nere ghörige Schweizi use manöveriert worde; aber währeddäm der Ratsherr na passendem Gschütz suecht, gumpet scho ds Theresli a d’Syte vo sym Schatz: «Si het’s erloubt. D’Mama het’s erloubt!»
Der Dokter isch überno und begryft nid, was da vor sech geit. Er het längeri Rede präpariert gha und stagglet jitz nume vüre: «I ha welle cho säge... d’Frou Schultheißi het welle wüsse, was si schuldig sygi.»
«Nüt meh», seit die. «Gar nüt meh, Herr Dokter. Dir überchömet meh, als Dir höische dörfet!»
Der Ratsherr chehrt sech no einisch gäge d’Schultheißi und macht mit dem Zeigfinger e Rundumel uf syr Stirne. «I begryffe nüt meh a der Wält und a dir grad am wenigschte, Luise!»
«Es wunderet mi eigetlech nid», seit d’Frou Daxelhofer, «i bi dir würklech no nen Erklärung schuldig.»
«Nämlech?»
«Wi hätt i öppis anders dörfe, als us Reschpäkt vor der Liebi nahgä, wo-n-i doch dä Reschpäkt für mi sälber in Aspruch nime? — Du hesch jedefalls dem Herr Major Graviseth nid vergäben i Rat verhulfe. Er macht mi wider zur Frou Ratsherri 268 und, wär weiß, no einisch zur regierende Frou Schultheißi — zur Chünigin!»
«Us Reschpäkt vor der Liebi? — Ja... hähää... wenn das so isch...»
D’Schultheißi het der Major bi der Hand gno und seit: «Jitz felizitier is no einisch! — Und dene da de o grad!» Si zeigt uf ds andere Brutpaar.
«Jä... hähää... nu mira, so syg’s! Das isch aber e Häxechuchi hie!»
Jitz geit d’Tür zur Schlafstube wider uuf, und me ghört der Meischter Bölschterli sürme: «Jaja — jaja, uf d’Liebi chunnt’s alleini a; die fragt na nüt als nach em Ma. — E der Donnerli! Excusez, ihr Herrschafte. Nüt für unguet! So, Frou Schulthessi, jitz wär das Zältli wider ufgschlage. Und de guet! Jä, Meischter wi der Bölschterli git’s nid zwee z’Bärn. U mit jedem Nagel e fromme Wunsch yne gschlage, Frou Schulthessi, mit jedem Nagel. Schlafet emel de rächt sälig hinecht. Särviteur, Frou Schulthessi, Särviteur, ihr Herrschafte!»
Rudolf von Tavel
Der Stärn vo Buebebärg
Francke Verlag Bern
[33.-35. Tausend / 1984]
(Fussnoten zu Berndeutschen Begriffen meistens nach
Berndeutsches Wörterbuch von Otto von Greyerz, Ruth Bietenhard
Cosmos Verlag Muri bei Bern)
Vorwort
Wär i der Bärner Gschicht daheim isch, dä wird i eint und anderem Zug vom Oberscht Wendschatz e brave Bärner umekenne, vo däm leider no niemer d’Läbesgschicht gschribe het: der Oberscht Hans Ruedolf May vo Rued. Für aber ungeniert chönne z’erzelle, was i uf em Härz gha ha, han ig ihm der Name vo menen usgstorbene Gschlächt gä und ihm mängs adichtet, wo sech nid würklech eso zuetreit het.
Und no eis! Es git geng no Lüt, wo drüber dischputiere, wär eigetlech im Burechrieg vo Anno 1653 rächt gha heig. I für mi möcht weder di einti, no di anderi Partei verurteile. Me mueß di damalige Lüt numen aluegen als Chinder vo ihrer Zyt und ihrne Verhältnisse. Juscht grad mir hüttzutag hei nid ds Rächt, hert über se z’urteile, bevor mer wüsse, öb mir als Chrischtemöntsche der Wohlstand vo üser Zyt besser möge verlyde, als üsi Vorfahre d’Vorteile, wo der dryßgjährig Chrieg über d’Schwyz bracht het. Wär weiß, ob mir’s besser gmacht hätte?
z’Bärn, i der Schoßhalde,
im Brachmonet 1907
Der Verfasser
Erstes Kapitel
«Söll nen abla, Herr Oberscht?» so het mit vor Ungeduld glänzigen Ouge der Stückmeischter Hofer uf der öschtleche Baschtion vo der Feschti Länzburg der Schloßkommandant gfragt, und scho het i syr ruuche Hand d’Lunte dem nasse Füürtüüfel uf em blanke Stückrohr mit mene schmürzelige Röuchli flattiert, für mit ihm es Höllewalzerli ufz’füehre.
Der Kommandant, e große, wohlgwachsene Ma mit wüelige schwarze Haare, wo-n-ihm bis uf e breite wyße Spitzechragen abeghanget sy, het chuum umegluegt, wo-n-er g’antwortet het: «Wie mängisch mueß ig Ech no säge, i gäb de der Befahl scho, wenn’s de sy mueß?» D’Lunten isch wieder i Schatte vom Laffetteschwanz abegsunke, und der Oberscht Wendschatz isch mit glychmäßige Schritte zwüsche de mächtige Lindestämm vom Stückgarte düre dem Schloß zue gange. Es isch gruusam heiß gsi — der zwöit Brachmonet Anno sächzähhundertdreiefüfzgi — so daß di chriegsgwahnetere Lüt vo der Bsatzig fuul im Schatte vo de Schloßmuure gläge sy. Aber, was jüngeri, läbigeri Manne gsi sy, die sy zwüsche de beide Kanonen über d’Brüschtung glägen und hei mit großer Spannung gägen Othmarsingen und ds Maiegrüen übere gluegt. Wie schön isch doch zringsetum d’Landschaft gläge! Wald, dicke schattige Boumwuchs, wo me nume gluegt het, und derzwüsche heimeligi Dörfer. Am Cheschtebärg äne het ds Schloß Wildegg i der volle Namittagssunne glüüchtet, und linggs drunder het zwüsche de Waldbörder d’Aare glitzeret.
8 Gägen Abe hei di mächtige Geböud vom Länzburgerschloß ds Stedtli und di wyteri Gäged verdeckt. Aber gwüß hei di Chriegslüt nid wäge der fründlechen Ussicht eso yfrig gäge ds Maiegrüen übere gluegt. — O nei. — Sondere, me het gwüßt, daß alli di schöne Wälder vo ufrüehrerische Bure wimmlen und daß dert hinde, z’Mellige, der zürcherisch General Werdmüller mit dem großen eidgenössischen Ufgebot steit und numen uf di vier verabredete Kanoneschütz vo Länzburg wartet, für uf se losz’schla. Di Schütz hein ihm sölle säge, öb d’Bure halte, was si z’Bärn obe der Regierung versproche hei. Bevor d’Kanone vo Länzburg e Treubruch verchünde, het der General Werdmüller nid söllen agryfe. Me cha sech dänke, mit weler Spannung di zürcherische Schildwachen uf em Maiegrüen gäge Länzburg usgluegt hei. Was Heimehöcken und Förchthansen oder o sünscht fridlechi Gmüeter gsi sy, so hätte si am liebschte d’Ohre verschoppet, für di Signalschütz nid z’ghöre. Aber es het o nid a settige gfählt, wo schier nid hei chönne warte, für wieder einisch e tolli Chlopfete mitz’mache. Es syn ere gnue gsi, wo gfunde hei, der weschtfälisch Fride heig aller Läbespoesie der Todesstoß gä. Und nid minder hei mänge Bärner uf em Schloß Länzburg im stille ghoffet, me dörfi de na de blinde Signalschütz o nes paar Chugle lade für uf — ja nu, uf di — uf di Insurgänte z’schieße. Grad gärn uszogen isch ja eigetlech niemer. Aber einisch im Fäld, Mannevolch under Mannevolch, was het me da no lang wellen erläse, wäm’s gilt? Di Bure hätte ja nid bruuchen az’fa, und z’Bärn inne het me der Mannschaft begryflich gmacht, was ds Heil vo der Republik forderi. Also ganget hei, oder es tätscht; es loufen ere no gnue dasume. Wär a di eigeti Hut oder a Wyb und Chind 9 dänkt het, het’s emel nid la merke. Daß es sech um öppis ganz Fürchterlechs ghandlet het, um ne gruusamen Yschnitt i ds Volk, villicht um ne tötleche Hieb i Wohlstand und Zuekunft vom Vatterland, das isch uf der Länzburg nume dem Kommandant ganz klar gsi, aber däm de o völlig dürsichtig, und er het drunder glitte, so schwär wie ne Muetter um ds Glück vo menen einzige Chind.
Urüejig isch er hin und här gange, vo der Oschtbaschtion zur Strecki, vo der Strecki zum alte Ritterhuus, und mängisch het me sy großi dunkelbruun gwandeti Figur mit de gääle Strumpfbändle lang gseh uuf und nider gah zwüsche den alte Linden uf der weschtleche Burgterrasse. Albeneinisch isch er de, der mächtig schwarz Filzhuet i der Hand, tiefsinnig gäge d’Landvogtei zue cho; aber allimal, wenn er hert vor der Hustür aglanget isch, het er sy schwarzi Mähnen über d’Achsle zrügg gworfen und isch mit gleitigere Schritte wieder furtgloffe.
So nen Ougeblick het e boumlänge Soldat im Stückgarte profitiert, für über ne dicken Efeustamm i Hof hinder der Landvogtei z’chlättere. Was het er dert gha z’sueche? Er het öppis ghört gyren und het richtig errate gha, daß öpper en Eimer us der unergründleche Zischtärnen ufewindi. Und richtig, da isch ds Landvogts Tribolet Bärnerchöchi gsi und het mit syne luschtige runden Arme der Würbel dräit, daß er nume so gyxet het. Es het der Schlycher nid g’achtet. Wo’s ds Chessi ab em Haagge gnoh und uf e Brunnerand gstellt gha het, nimmt’s ds Büüßi vom mieschige Zyschtärnedechli aben und git ihm es Müntschi. — «Eh der Donner», tönt’s da undereinisch 10 hinder ihm, «das isch jitz o — so amene rüdige Moudi! — Mir, mir, Mädi!» Und göb’s nume rächt gwüßt het, was gscheht, het der Soldat d’Chatz am Stil über e Brunneschacht gha. Und mit der andere Hand het er ds Meitschi a sech drückt und gseit: «Jitz mir eis, oder i la se la gheie!» «Wottsch höre, du Uflat!» brüelet ds Chöcheli und fahrt mit syne chreftige Finger dem Chriseggle-Chrigel — so hei si-n-ihm gseit — i sys vergugerete Gsicht. «We me ne settigi, roti Guggummeren im Gfräß het, daß d’Uuge z’beed Syte schile, so git’s nüt druus, weisch!» Me weiß nid, was si sech no für Komplimänt gschnitte hätte, wär nid zur glyche Zyt dem Kommandant sys vierjährige Buebli, wo änet dem Brunnen im Grebli gchoslet het, plötzlich erschine. Mit lutem Gschrei isch das Pfudümpfli dem Huus zuegsprungen und het dür e Schnäggeturm uuf brüelet: «Tante, Tante, si wei ds Mädeli ermorde!» Wo d’Frou Landvögti a mene Stägefänschter uftouchet isch, het me nume no uf eier Syte der verschine Spitzhuet vom Chriseggle-Chrigel hinder em Efeuwall vo der Hofbrüschtung gseh verschwinde, uf der andere der gringlet Stil vom Schloßmoudi im Chatzeloch vom Chornhuus. Und wo der Kommandant wieder zum Vorschyn cho isch, vom Jammer vo sym Buebli vo z’änerscht änen azoge, da isch o ds Chöchi mit sym Chessi furt gsi. Nume ne Zylete vo Wasserplatsche zwüsche Brunnen und Landvogtei sy als schwachi Indizie da gläge.
Di alti Frou Landvögti, wo für e Kommandant öppis wie ne stilli Verehrung gha het und würklech mit müetterlecher Sorgfalt als «Tante» — si isch’s nid eigetlech gsi — sys Buebli goumet het, het di fragende Blicke vom Herr Wendschatz no nid beantwortet gha, so het e Huefschlag vom Tor här d’Ufmerksamkeit vo Beidnen uf sech 11 zoge. Und grad druuf isch e Trupp vo mene Halbdotze Ryter, vora e jungen Offizier, i Hof gritte. Der Offizier isch us em Sattel gsprunge, het sy große Schlapphuet zogen und sech vorgstellt als Baron d’Eclépens vo der waadtländische Ryterei. Er het dem Oberscht gseit, er chömi vo Bärn mit nere Botschaft vom General von Erlach a Landvogt vo Länzburg.
Der Oberscht het der Offizier i d’Landvogtei la füehren und underdesse für d’Yquartierung vo Roß und Ryter gsorget.
Im Saal vo der Landvogtei het es dä Ougeblick gar herrlech fridlech usgseh. Ohni Wehr und Waffen isch der dick Herr Landvogt im Schatte vom chalte Kamin zwüsche de Fänschter i mene mächtige Fauteuil gsässe, der Chopf uf di breiti Bruscht gsänkt, und het i sy graue Bart yne gschnuuset. Der rych gfältlet und gsterkt Mülisteichragen isch der Hand etfalle gsi, und d’Finger hei im Schlaf zuckt und sech gchrümmt. Und dusse het d’Namittagssunnen uf di prächtig grüeni Ussicht glüüchtet, sowyt der Schatte vom Schloßbärg no nid het möge recke. Der Chnächt, wo der Offizier ynegfüehrt het, rüeft lut: «Herr Landvogt!» Und dä het mit mene hässige Stupf i ds Läären use g’antwortet. Erscht nachhär het er der Chopf uuf, luegt der unbekannt Gascht a, grännet über ds ganze Gsicht, tuet e Blick dür ds Fänschter und pärzet, wo-n-er di länge Schätte gseht: «E, i ha gloub e chly ne prolongierti méridienne gmacht — ähä — m, was bringet Dir?» Der Offizier stellt sech vor, underbroche vom Landvogt, wo i Gang use brüelet: «Hannes! — Bring e Channe Bräschtebärger!» — «Prenez place, Monsieur, s’il vous plaît!» Langsam tuet der Landvogt der Brief usenanderen und luegt eso verstuunet 12 dry, daß me hätti chönne meine, er syg no nid rächt erwachet. Druuf het er sy Gascht afa usfragen über was z’Bärn gangi und was er underwägs erläbt heigi, bis der Hannes mit nere silberige Channen und zweene große Bächer agrückt isch. «Gang rüef dem Herr Oberscht!»
«Das isch Eui Sach», seit er däm, sobald er zur Tür y cho isch, und git ihm der Brief. Zwöi, drümal het der Oberscht di Botschaft dürläse, und me het ihm agseh, daß er se nid gärn gloubt het. Es isch der Bricht gsi, daß d’Bure sech nid a d’Kapitulation halte, wo si z’Bärn uf em Murifäld mit der Regierung ufgstellt gha hei, daß si dür ds Land ab allerhand Muetwille tryben und daß der Chlaus Leuebärger uf Aarau zue marschiert.
Der Landvogt het der Kommandant vo zoberscht bis zunderscht gschouet und uf nen Etschluß gwartet. Und wo der Herr Wendschatz nume mit grunzleter Stirnen a Bode luegt und ändlech der Brief no einisch dürelist, geit dem Landvogt d’Geduld uus, und er seit: «Da git’s nüt meh z’märte, d’Kapitulation isch broche!» Der Oberscht wirft e länge, fragende Blick uf en Adjutant vom General von Erlach, wie wenn er e mündlechi Bhertung vo syr Botschaft erwarteti. Aber dä tuet ekei Wank. Druuf geit der Oberscht a ds Fänschter, tuet e Blick gäge ds Maiegrüen überen und druuf e länge, stille zum blaue Himmel ufe. Ändlech seit er mit mene Süüfzer: «Ja nu» und geit zur Tür uus. Jitz isch o der Landvogt trüebsinnig dagstande. Totestill isch es gsi, und di beide Manne hei sech nid grüehrt, bis e Kanoneschutz d’Butzeschybli im Blei het gmacht z’chlefelen und es mächtigs Echo wie ne Wälle vo Wald zu Wald brandet het. Dä Schutz het im ganze Schloß, i der Stadt unden 13 und zringsetum, so wyt me ne ghört het, jedes Härz gmacht z’zittere. Bumm! chrachet e zwöiten über Baschtion, und bald schlycht der Pulverdampf vom dritten und vierte vor de Saalfänschter i d’Luft ufe. D’Spannung isch natürlech mit dene Schütz nid glöst worde. Im Gägeteil, jitz het me mit jedem Pulsschlag erwartet, daß der Schlachtlärme hinder Othmarsinge losgangi und Dampfwulken über em Maiegrüen ufstocke. Statt däm isch bald nam vierte Schutz hienachen Othmarsingen e Ryter uftouchet. Er isch im Galopp alli Gredi über Ächer und Matte cho z’sprängen und het es wyßes Tuech gschwänkt.
«Aha, da chunnt er», seit der Landvogt, «das isch der Herr vo Graviseth vo Liebegg; mer hei nen usgschickt, für z’erfahre, was der Werdmüller im Sinn het. Si sy nämlech dä Morge scho anenandere gsi, d’Buren und di Eidgenössische, dert im Bruneggerwald äne. — Mer wei ga luege, was er bringt. — Halt, jitz hätt i no bald dä sapperlots Chrage vergässe. ’s isch e förchterlechi Plag, aber was wott me! — Sitzt er rächt?» — «Très bien, Monsieur.» — «Ah pardon, also, s’il vous plaît.» Und dermit sy di Beiden abe, dem Burgtor zue, wo sech o der Kommandant und anderi Gwunderigi vo der Bsatzig ungeduldig ygfunde hei.
Me het d’Chöpf zsämegsteckt und sech gägesytig usgfragt, was ächt los sygi. Bald ghört me der Roßtrapp uf de runde Bschüsisteine vom Burgwäg. Unwillkürlech het sech der Kreis änger zsämezoge, und chuum het me der Roßchopf im Torbogen erblickt, so brüelet der Liebegger i Hof: «Warum heit Der jitz scho gschosse?»
«Hätte mer öppe nid sölle?» antwortet der Landvogt, währed der Oberscht nen aluegt, wie wenn er wetti säge: «Han i’s nid gseit?» Der Herr vo Graviseth isch underdessen 14 us em Sattel gsprunge, het syni styfe Bei gstreckt und sech der Stoub ab de Pluderhose gchlopfet. Er het Miene gmacht, mit sym Bricht grad uf der Stell welle losz’lege. Aber das het dem Landvogt nid i Chram paßt, und drum het er der Schloßherr vo Liebegg bim Arm gnoh: «Mer wei ufe!» I däm Ougeblick isch no öpper mit rotem Chopf dür ds Burgtor ufe cho z’flüge — vermuetlech dür di unerwartete Kanoneschütz ufgschüücht — nämlech dem Landvogt sy Tochter mit ihrer Fründin, dem übermüetige Kätheli Willading, wo zum Verdruß vo synen Eltere trotz de gfährleche Zytlöufte nid vo Länzburg isch furt und hei z’bringe gsi. Di Beide sy wieder einisch trotz landvögtlechem Verbot usgschwärmt gsi und hei sech jitz hinder de Gwundrige düren i ds Huus gschliche.
«Tüet mer de numen abzöumen und gäbet ihm zwe Vierlig Haber! Der Sattel chöut Der druff la!» rüeft der Herr vo Graviseth dem Stallchnächt zue.
«Was hesch no im Sinn?» fragt der Landvogt.
«Nüt, nüt. Hei wott i de hütt no.»
«Du wirsch mer emel jitz nid mit dem lääre Mage welle dervo ryte!»
«Das nid, aber jitz vor allem wott i us däm Gruscht use», seit der Liebegger und fat, sobald si i gwölbte, mit Hirschgweih dekorierte Gang use cho sy, a, d’Rieme vo sym Bruschtharnisch löse. Der Oberscht het ihm ghulfen und derzue gseit: «Wie möget Dir o bi där Hitz i däm Buuchchessi dasumeryte; me darf’s ja schier nid arüehre, so füürig isch es.»
Der Herr vo Graviseth het sech nid gärn überflüssigi Vorsicht la vorha. Drum het er, sobald der Küraß uf mene gschnitzte Trog abgstellt gsi isch, dem Oberscht mit 15 menen überlägene Blinzlen i syne schöne, geischtvollen Ouge hinden uf di rächti Achsle gchlopfet und gseit: «My Liebe, i weiß Eine, wo vor churzem froh gsi wär über ne Harnisch.» Er het dermit agspilt uf nes Erläbnis vom Schloßkommandant. Vor zwene Monete het däm nämlech einen us em Suhretal zum Dank derfür, daß er z’Aarau unde d’Bure zum Fride gmahnet het, der Halparteschaft uf em Rüggen abenandere gschlage.
«’s het öppis», lachet der Herr Wendschatz guetmüetig, «aber einschtwyle mögt i ne gar no nid verlyden und villicht niemeh.»
«Ja, schmürzt es no?»
«O ja, wenn i öppe chly ruuch dra chume. Und, was mer ds Unagnähmschten isch, das isch e gwüssi Styfi im Arm. I cha nümme höch ufzieh, nid wyters als eso.»
«Da müesset Der Ech halt meh uf e Stich verla.»
«Mer wei öppe hoffe, es gäb fürderhi weder z’stäche, no z’houe.»
«Hm — hm», meint der Liebegger, wo si zsämen i Saal gange, «de hättet Der hingäge no nid sölle schieße!»
«Ja warum jitz eigetlech nid?» fragt der Landvogt, wo vora gange gsi isch.
«Wil der Werdmüller juschtemänt dä Namittag mit de Bure ne Waffestillstand abgschlosse het.»
«Was?» fragen erstuunet di beiden andere. Und der Herr vo Graviseth fahrt furt:
«Also, si sy juschtemänt uf em Punkt gsi, enandere z’verhoue, da chunnt der Pfarrer vo — vo Ametschwyl cho z’loufen und offeriert dem Werdmüller, er well di Bure no zur Vernunft bringe.»
«Was het dä Stürmi sech da dryz’mischle? Lueg dä zu syr Sach!» brummlet der Landvogt.
16 «Wie heißt er neue scho?» fragt der Oberscht.
«Hämme, gloub.»
«E brave Ma, schynt’s», meint der Oberscht für sich.
«Ja nu, item. Also der Werdmüller isch druuf ygange, und me het e Waffestillstand bis morn am Morgen am sibni verabredet, und...»
«Waffestillstand mit mene Rebällehuufe! Mer sy afange wyt cho», underbricht ne der Landvogt wider.
«Ma foi, Rebällehuufe! Es Heer, es großes Chriegsheer, sägen ig Ech. Um Othmarsingen umen isch es Lager, so wyt me gseht, alles voll Zwilchchittlen und Äntlibuecherchnüttle. Und grobs Gschütz hei si o. Ohni dä Waffestillstand wär i überhoupt nümme dahäre cho. — Ja nu, und wie mer mit ne hei abgredt gha und zrüggryte — mer sy no nid z’Mellige gsi — da ghört me bim tuusigsapperlot di Schütz vo Länzburg här.»
«Ja und jitz?» fragt der Kommandant.
«Der Werdmüller wott jitz einewäg no warte bis morn; aber me cha natürlech kei Stund wüsse, ob’s nid losgeit.»
Mit däm isch ds Gspräch für ne Momänt ygschlafe. Jede vo dene drei isch syne Gedanke nache gange, ohni öppis z’säge.
Ändlich seit der Landvogt mit mene fragende Blick uf e Schloßkommandant: «Ja nu, mer sy hie parat.» Bevor aber der Oberscht en Antwort het chönne gä, chlopfet men a d’Tür, und si geit uuf, ohni daß öpper «yne» grüeft hätti. D’Dienerschaft isch agrückt und het ganz heimelig im Saal afa Tisch decke. Me isch’s eso gwahnet gsi. Und wäre si einisch nid zur Zyt cho, so wär das übler gangen als d’Störung vo irged eren Audiänz. Und daß men im Saal Tische dargleit het, isch z’sältmal 17 nüt z’verwundere gsi: Ds Huus isch voll Lüt gsi und der Platz rar. Di drei Herre hei vo der Dienerschaft nid Notiz gnoh. Was uf em Tisch glägen isch, isch uf ne Trog a der Wand gleit worde, und niemer het sech drum gschore. Nume het me nüt meh vo de Tagesfrage gredt, so lang als d’Dienerschaft im Saal hantiert het. Der Oberscht isch mit de Hand uf em Rügge dagstanden und het di großi Tafelen a der Wand gstudiert, wo d’Näme vo de früechere Landvögt vo Länzburg mit ihrne Wappe sy ufgmalet gsi. Halblut het er buchstabiert und gläse: «Hans Fränkli, Gilgian Spilmann, Hans Heinrich von Balmos — Adrian von Bubenberg — was tuusigs, isch dä o hie gsi? — Anno tuusedvierhundertsibenefüfzg bis einesächzg. — Ja, das isch halt schon e Chehr här.»
Der Herr vo Graviseth, eine vo de glehrtischte damalige Bärner und e fyne Chopf, fragt der Oberscht: «Was weit Der mit däm säge?»
«Daß mer leider keini settige Lüt meh heige.»
«M, weiß doch nid.»
«Wie wär?» fragt der Landvogt.
«Wie der groß Buebebärg, i meine dä vo Murte.»
«O villicht nid grad ganz eso währschafti Houdäge, hingäge...» wott der Liebegger yrede; aber der Oberscht lat ihm nüt gälten und seit mit Chopfschüttle:
«Mm — mm — nei, my Liebe. Sünsch gsäch es jitz anders uus z’Bärn.»
«Was? — Wieso?» — frage die beiden andere glychzytig.
«Zu ds Buebebärgs Zyten isch weniger praktiziert worden als hüttistags, d’Türen isch wyter offegstande, 18 me het meh la yneluegen und isch weniger uf syne Pfruende gchläbt. Derby isch men eifacher gsi, het anderen ihri Sach gönnt, und drum isch es o niemerem z’Sinn cho, sech z’revoltiere.»
«Und der Twingherrehandel?» wirft da der Herr vo Graviseth derzwüsche.
«Das isch ganz öppis anders gsi. Und übrigens zeigt grad der Twingherrehandel der groß Underschid. I wil gar nid emal säge, daß di damaligi Politik viel größer und gschyder gsi sygi als die jitzigi. Aber was der Underschid macht, das isch, daß di einzelne hüttzutag nume so lang und so wyt für ds Gmeinwohl ystande, als es sech mit ihrem eigete Nutze deckt. Sobald di beide Sachen usenandere gange, hört d’Ufopferung uuf. Und drum wott men o alleini Herr und Meischter sy; niemer sötti dörfe d’Nase zueche ha, und keine darf öppis meh gälten als der ander.»
lachet der Liebegger, «das isch ganz e gsunde republikanische Grundsatz.»
«Wie me’s nimmt», meint der Kommandant, «es excelliert de aber o niemer im Guete. Alles blybt i nere halbbatzige moyenne. Jede weiß, daß me vo ihm nid meh erwartet als vo jedem andere. Und so plaget sech keine hert; aber jede luegt us em wenige, wo-n-er z’verrichte het, müglechscht viel für sich sälber usez’schindte. — Das git de heiteri Soldate! Lueget nume, Dir wärdet de no öppis erläbe, wenn mer einisch zgrächtem müessen abyße!»
«Mer wei de die scho manöveriere», seit der Landvogt.
«Ja», fahrt der Oberscht furt, «das cha me nume, 19 wenn me sich sälber in Egi het und sich o öppis weiß abz’bräche. Aber äbe, das het me juschtemänt verlehrt. Lueget de nume! Für üs isch es gar nid guet gsi, daß mer vom länge Chrieg im Rych usse so hei chönne profitiere! ’s isch de Lüte nume z’wohl worde.»
«Emel de Bure, schynt’s», meint der Landvogt.
«Ja, ’s het öppis», git der Herr Wendschatz zue, «aber descht sorgsamer hätti me ne du söllen überehälfe, i di böseri Zyt. Si hei sech grüüslech verwöhnt, und wo du ds Gäld so schuderhaft abegheit isch, het’s ne du gar hert weh ta. Me mueß se-n-äbe näh, wie si sy. Üsereinen isch erfahre gnue, für öppe chly z’schmöcke, wie’s wott cho; aber si sy halt wie d’Chinder.»
«Grad äbe so het me se gnoh», bhouptet der Herr vo Graviseth. «Aber si wei halt sälber groß sy und sech nid la brichte. Säget mer nid, daß me se schlächt behandlet heig! Üsi Herre z’Bärn kennen ihre Vorteil viel z’guet, als daß si nid vätterlech mit dem Volk umgienge.»
«Äbe grad da hei mer’s», seit uf das der Oberscht, böumelet und nimmt der Liebegger bi mene Chnopf. «So versteit me di Vatterschaft, daß men us Chummer um en eigete Vorteil Sorg zue ne het.»
«Ja, was weit Dir de anders?» lachet der Herr vo Graviseth überläge. «Das isch doch di wahri Staatsökonomie. Ds Wohl vo der Regierung isch o wieder der Nutze vom Volk. Die hei alle Grund, froh z’sy über ne starki Regierung.»
«Aber es isch ekei — wie söll i o säge? — kei Liebi drinne.»
Uf dä letscht Ywurf vom Oberscht hei di beiden andere mit Achselzucken und Chopfschüttle g’antwortet, grad gnue, für im Kommandant ds Gfüehl z’wecke, daß 20 me ne für chly ne kuriose Kärli aluegi. Und drum isch er mit gsänktem Chopf und stoberem Blick trotzig dagstande, wo jitz d’Tür ufgeit und d’Frou Landvögti mit ihrer Tochter Marianne und dem Kätheli Willading yne cho isch. Hinder ne här sy no ne Lütenant vo der Schloßbsatzig und der Adjutant vom General von Erlach cho, und währeddäm me der Herr d’Eclépens dem Herr vo Graviseth und dene Töchtere vorgstellt het, isch ds Ässen uftreit worde: e chüschtigi Suppen und nachhär es währschafts Bratis mit Salat. Das isch alles gsi. Aber derfür het men us schönem Silbergschirr e guete Schluck derzue gnoh.
Di Töchtere hei jedefalls nid gha z’chlagen über d’Gsellschaft. Alles het ne schön ta; nume der Oberscht isch e chly still gsi und het meh mit der Landvögti gredt. Hie und da het er mit syne dunklen Ougen e verstolene Blick uf ds Kätheli Willading gworfe, wo der ganz Abe ds Gäggels gsi isch und de jungen Offizier d’Chöpf verdräit het.
Wo me der Tisch abgruumt het, isch es scho chly fyschter worde. Da steit der Oberscht uuf, etschuldiget sech mit verständnisinnigem Blick bi der Landvögti und geit use. ’s het niemer umegluegt, wil me’s gwahnet gsi isch. Mit liechtem und sicherem Schritt isch der Oberscht Wendschatz d’Stägen uuf, dür e dröhnende Gang hinderen und i syr Schlafstube verschwunde. Es isch keis anders Liecht ynecho als es letschts, schwachs Aberot und der Widerschyn vom Wätterlüüchten us nere mächtige Gwitterwulke, wo über em Jura glägen isch. Der Oberscht het nid meh bruucht.
Am Fueßändi vo sym Bett isch sys Buebli i mene Chinderbettli gläge, im süeßischte Schlaf. — Riesegroß 21 isch der Oberscht dernäben a der Wand gstande, so still, daß er ds Schnuufe vom Chlyne het möge ghöre. Und wo-n-er so still dagstanden isch und bald sys Chind, bald ds Aberot agluegt het, da syn ihm allerhand Gedanken ufgstige, und a Nächt het er dänkt, wo-n-er o so näbe mene Bett gstanden isch und Atezüg verfolget het. Ach Gott ja, ds sältmal isch für ihn o ne milde Sunneglanz erlösche. Und hütt het er sy Einsamkeit wieder dopplet afa gspüre. Der Liebegger, mit däm er’s sünsch so guet chönne het und dä ne doch hätti sölle begryfe, isch plötzlech o zu denen übergange, wo der Chopf über ihn gschüttlet hei. — Di Narre! Zorn isch in ihm ufgflammet und het ne gwörgget, so daß es ihm schier gwohlet het, wenn de albe wieder ds Weh um sy jung verstorbeni Frou d’Oberhand übercho het. Wär der Oberscht nid vo Chindsbeinen a dürynen es fromms Gmüet voll heiliger Ehrfurcht gägen alles Überirdische gsi, er hätti sech mängisch i settige wehmüetige Stunde revoltiert gäge liebe Gott, wil er ihm der einzig Möntsch, mit däm er eis Härz und ei Seel gsi isch, so gschwind wieder wäggnoh het.
I där Gmüetsverfassung het er nümmen i di heiteri Gsellschaft abe möge. Drum isch er, wo ds letschte rote Fläckli am Himmel erlöschen isch, i der Fänschternischen abgsässen und i ds Stuune versunke. Er het e Stärn bewunderet, wo einsam über der Wätterwand het afa glitzeren im dunkelblaue Himmel. Und derby isch ihm wieder ds Buebebärgwappen i Sinn cho, der einsam silberig Stärn im blaue Fäld über der feschte silberige Schicht vom undere Fäld. — Du schöne lüüchtende Stärn, warum bisch du so allei?
Dunde, im Saal, isch es underdesse luter und luschtiger 22 zuegange. Ds Ässen isch usegruumt gsi. Me het Liecht gmacht gha und isch heiter um e Tisch ume gsässe. Wo si abgruumt hei, isch der Liebegger e Momänt näbe Schloßlütenant cho z’stah und het ihm mit mene Blick uf ds Kätheli Willading e fründschaftleche Box gä. «Das isch e zächesachi», het er gseit und isch sech bedütsam mit dem Finger um e Hals ume gfahre. Der Offizier het ne verstanden und mit lächerigem Blick ihm danket. — Aber o der Herr d’Eclépens het’s ghört und begriffe. — Der Herr vo Graviseth het mit sym Wink welle säge, d’Jumpfer Willading chönnti di guldigi Barettlichetti zächemal umlyre, wenn si wetti adüte, über wie mänge verwandte Ratsherr ihres charme regieri. Eigetlech verwandti Ratsherre sy hinder em Marianne Tribolet nid weniger gstande; aber es het se lugger i der Hand gha als sy Fründin. Di beide jungen Offizier hei sech zuechegla zum Kätheli, aber bald afa gspüre, was syni wyt offene, heiterblauen Ougen und di vornähmi, möhrig brocheni Falte näbe de Muulegge gseit hei: «Was weit Dir mit mir? Tüet Ech nume nid z’hert gmüeje!» Aber der Adjutant het sech nid welle pfüpfe, göb daß er numen en Alouf gnoh het. A däm Gsicht het er öppis gha z’studiere. Scho nume dä Huufe vo sydige cheschtenebruune boucles! Me hätti ne Staats-Allonge-Perügge für e gröscht Fäldherr druus chönne mache. Wie schön das über di runden Achslen abgflossen isch, so weich und duftig! Und i der Farb hätt’s das Gsicht mit der schönschte Rose chönnen ufnäh. Aber äbe, i den Ougsbraue scho isch öppis gläge, wo eine het gheißen ufpasse; si hei Bögli gmacht, wie ne Mörserwurf, und wenn ds Kätheli dernah öppis gseit het, so het’s dert obe zuckt, wie wenn es Schlängli derdür füehr. Nase, Muul und 23 Chini sy überenandere bouet gsi, harmonischer nützti nüt. Also alles in allem es schöns, gschyds Gsicht uf nere stattleche Figur, e ganze Bitz alts Bärn. Das hätti no gradeinisch amene jeden yglüüchtet, am allermeischten aber d’Barettlichetti, mit allem, was drum und dra ghanget isch. Aber für ne lueme Trappi, ne Längwyler oder ne Höseler isch das nüt gsi, und mänge flotte Fäger isch vom Kätheli abcho mit der Überzügung: e chly minder wär meh. Der Ahang wär de meischte lieber gsi als ds Kätheli sälber.
Was aber der Zuegang zu ds Käthelis Härz bsunders schwär gmacht het, das isch sy merkwürdigi Doppelnatur gsi. Es isch ei Möntsch im andere versteckt gsi. Der üsser isch es übermüetigs, piquants und e chly trüegerisches Wäse gsi, der inner es liebs, ufrichtigs und zu allem Guete fähigs Härz. Aber das het nume vo Lüte chönnen usglöst wärde, wo i ihrem Charakter so unerbittlech wahr gsi sy, daß si uf ds aziehende Schynwäse vom Kätheli gar nid reagiert hei. Nume vor settiger Wahrheit isch de albe das verfüehrerische Phantom verfloge.
Währeddäm der Adjutant under Konkurränz vom Schloßlütenant mit dene beide Töchtere sech vertörlet het, isch bi den Alte d’Sprach uf en Oberscht cho. Es sygi doch e merkwürdige Chuz, het der Landvogt gmeint. Aber sy Frou het nüt uf ne la cho. «Er het syni Mugge», seit si, «aber es Härz so groß wie nes Burehuus.»
«Ender no wie ne Chilche», meint der Liebegger.
«So groß wie d’Schwyz isch es», spottet der Landvogt, «di ganzi Republik het ja Platz drinn und no allergattig derzue.»
«Nu mynetwäge», seit d’Frou Tribolet, und ihri Tochter het gmeint, si müeß o no öppis Apartigs über das 24 Härz säge und bängglet nache: «Und doch isch niemer drinne.»
Es isch halt gar gspässig. Es git Fäll, wo me vo «niemer» redt, wil me nid gärn zuegit, daß öpper umewäg isch, und das nume, wil me nid sälber da öpper isch. Ob das d’Frou Landvögti bi ihrer Tochter vermuetet het oder nid, jedefalls het si nüt derglyche ta und ganz harmlos gseit: «Es isch einisch anders gsi. Sy Frou het das Härz usgfüllt. — Nei, wenn i dänke, was das für nes Glück gsi isch! — Es chunnt ein hert a, z’gloube, daß e Frou ihrem Ma zviel cha sy und daß si furt mueß, damit meh Lüt, wo’s villicht nötiger hei, dervo chönne profitiere.»
«A bah», meint der Liebegger. «Wär profitiert jitz dervo? — Sy Bueb. Und wär d’Frou nid gstorbe, so giengs’ däm no besser, und der Wendschatz wär en andere Kärli, ’s isch schad für ihn.»
«Es isch ihm halt nid z’hälfe», bhouptet der Landvogt. «Wenn men äbe geng alles anders wott ha als alli andere Lüt, so mueß me sech de nid wundere, daß men an allen Orten aschießt.»
D’Frou Landvögti het underdesse zum Zytvertryb e Handarbeit vüregnoh und vor sech abe gseit: «I weiß scho, wo’s fählt. — Das chunnt de scho wieder anders.»
«Eh, was isch das? — Lueget dert! — Brönnt’s ächt?» fragt da undereinisch ds Marianne und zeigt dür ds Fänschter.
Natürlech isch men ufgschossen und ga luege.
«Ja das sy d’Lagerfüür vo de Bure», erklärt der Herr vo Graviseth.
«He nu», meint der Adjutant, «das schynt es schöns Hüüfli z’sy.»
25 «Ja, i chan Ech’s säge», fahrt der Liebegger furt, «bi zwänzigtuused wärde’s wohl sy.»
«Hm, der Huufe macht’s nid, im Gägeteil, wenn’s mit der Disziplin haperet, isch e settige Huufe gar nid z’dirigiere», wirft der Landvogt y. Und der Schloßlütenant ergänzt:
«Ja, und de hei si ja nüt als Spießen und Chnüttle.»
Da erklärt aber der Liebegger zum allgemeinen Etsetze: «Grad ganz eso isch es nid. Si hei scho jitz öppis vo grobem Gschütz, und de rächne si äbe druuf, den Eidgenössische no ihres Gschütz abz’jage, und de söll’s de hie uf ds Schloß losgah.»
«Was? — Uf ds Schloß Länzburg?» fahren alli drei Froue da uuf.
«Ja, ja.»
Me het sech wieder uf syni Stüehl nidergla, und der Landvogt het mit vätterlecher Strängi zu dene Töchtere gseit:
«Ja, jitz daß Der’s de wüsset: vo jitz ewäg wird de ekeis Bei meh zum Tor use gla ohni usdrücklechi Permission vo mir oder vom Herr Oberscht. — Verstande, Herr Lütenant?»
«Ghorsame Diener, Herr Landvogt.»
«Aber mi lat Der doch no use?» fragt spöttisch der Herr vo Graviseth.
«Jä, i weiß nid», gspasset der Landvogt, «i gloub, i well di da bhalte. — Oder was meine di Dame?»
Mit Halloh het men erklärt, der Herr vo Graviseth müessi über Nacht dablyben und überhoupt en allfälligi Belagerung dür d’Bure mitushalte. Er dörf de nes Journal drüber füehren und es Heldenepos druus mache. Wo-n-er derglyche ta het, er well use, het sech ds Marianne vor 26 d’Türe gstellt und gseit: «Nüt da! Mitgange — mitgfange!»
«Ja», lachet der Liebegger, «und de Dir, Jumpfer Willading? — Dir ghöret doch o nid zur Bsatzig?»
«Wohl, wohl», wehrt sech der Lütenant, «si fasset morn e Harnisch.»
«Quelles bêtises», proteschtiert der Adjutant, «nous conduirons Mademoiselle demain à Berne. — N’est-ce pas, Mademoiselle?»
Ds Kätheli seit: «J’y suis, j’y reste, je ne crains rien.»
I däm Ougeblick knallet dussen e Flinteschutz, und mit Chlingele flüge d’Schärbe vo mene Butzeschybli i d’Stuben yne. Alles schießt uuf, wie vom Blitz gschüücht. D’Froue sy zum Tod erschrocke, und was Mannevolch gsi isch, het Huet und Däge gsuecht. Der Liebegger und der Adjutant sy a ds Fänschter gsprunge, und der Landvogt het der Trogdechel ufgschlagen und e Muskete vüregnoh. I der ougeblickleche Stilli ghört men us der fyschtere Tiefi ufe ne grobi Mannsstimm: «Frässet Ech jitz no voll, Dir Tyranne! — Morn z’nacht git’s de Wassersuppe für die, wo nid unger em Schutt sy. — Jitz isch usgregiert!»
«Ganget i d’Hofstube!» het der Landvogt de Froue befole. — «Wo isch der Oberscht?» het’s gheiße. Alles isch i Gang use, und wo me Liecht bringt, steit der Oberscht Wendschatz scho fix und fertig da und git syni Befähle. Bevor er sälber d’Stägen ab isch, het er der Frou Landvögti ne verständnisvolle Blick gä und gseit: «Also, i verla mi druuf, gället? Es ma de gä, was es will.» — «Isch er erwachet?» fragt si; aber der Oberscht isch scho d’Stägen ab gsi. D’Landvögti isch uf der Stell ufen und het us Chummer, es chönnti no meh gschosse wärde, 27 der Töldi Wendschatz abe gnoh. «Gäbet ne mir!» het ds Kätheli Willading afa äke. Und es het nid lugg gla, bis es der Bueb triumphierend i sys Bett treit het.
I däm Ougeblick het es im Härz vom Marianne Tribolet öppis gä. Es isch sech sälber nid rächt klar worde, was. Bis dahi hei di beide Fründinne glychmäßig und einträchtig i di schöne melancholischen Ouge vom Oberscht gluegt; jitz aber het ds Marianne gmerkt, daß ds Kätheli ne Vorzug suecht. Ds Galleseckli isch ihm übergloffe, und wenn es o nüt hätti welle derglyche tue, so het es doch no währed der Nacht Glägeheit gfunde, dem Papa vo «der dumme Komedi mit däm Bueb» z’brichte. Der Landvogt het schynbar gar nid druuf glost; aber was dem junge, weiche Härz vo syr Tochter weh ta het, isch grad starch gnue gsi, für im herte Regäntehärz vom Vatter d’Tribfädere zu mene tüüfelsüchtige Streich usz’löse. Agseh frylech hätt ihm’s niemer.
Im Hof unden isch d’Mannschaft aträtte. Der Oberscht het se-n-im Schyn vo nere Fackle gmuschteret und uf ihri Poschte gstellt.
Der Herr vo Graviseth het la sattlen und hei welle ga Liebegg. Me het sech däm widersetzt, und wo’s nüt ghulfe het, wil er’s nid het welle la druuf abcho, sy Familie für längeri Zyt im Stich z’la, het men ihm Begleitmannschaft abotte. Aber «nüt», het er gseit, «die kenne der Wäg nid; aber mys Roß kennt ne. Heit nume nid Chummer!»
Da het der Oberscht Wendschatz erklärt, jitz syg är Kommandant vo Länzburg und vor der Tagheiteri laj er niemer use.
Zweites Kapitel
Im Schloß het’s no lang nid Rueh gä. Nid daß men öppe viel Lärmen und Glöuf ghört hätt. Wenn scho da und dert e schwäri eichigi Porte gschletzt worden isch, so hätti ein das dür di unerchannt dicke Muure düre nid mögen im Schlaf störe. Aber me het halt doch nid rächt gwüßt, was es öppe no chönnti gä, und isch men ändlech trotzdäm e chly ygnuckt, so isch vom Hof här e flüchtige Fackelschyn ufgangen und het der Schatte vo de Fänschterchrüz wie nes Gspänscht über d’Dili gjagt.
Der Töldi het wohl gmerkt, daß öppis mit ihm geit, wo me ne züglet het, aber nid rächt was. Er het o Liechtschyn und Schätte gseh, aber syni Ougsdechle sy wieder zuegfalle, göb daß er begriffe het, was los isch. Im Troum sy ds Büüßi und ds Mädeli und der Chriseggle-Chrigel, Kanonen und Gvätterzüüg an ihm vorby gange wie anderi Nächt o. Aber jitz, wo d’Tagheiteri i d’Stube cho isch und’s bald wär nache gsi, für i Papas Bett ufez’chlätteren und ne ga z’plage, da het der Töldi nid begriffe, wo-n-er isch. Statt der gwahnete Dili mit de blüemelete Träm het er es fyschters Brätt ob sech gha, i mene Cabinettli vo Umhäng isch er gläge, und es frömds Dachbett het ihm d’Ussicht gnoh. Hert näben ihm isch, e Madonna i der Nachtchappe, ds Kätheli Willading glägen und het mit majeschtätisch weiche Züge der Ate zoge. Der Töldi het’s gkennt, so guet wie di andere «Schloßtante», aber es isch ihm doch e frömdi Pärson gsi, und drum het er afa druuf sinne, wie-n-er zu sym Papa chömi, ohni daß si’s merki. Gar nid ungschickt isch 29 er dür d’Umhäng use gschloffe. Er düüßelet zur Tür, reckt sech, zieht mit Müej und Not di schmidysigi Fallen aben und isch dusse. Ds Kätheli het wohl öppis ghöre chlepfe, aber es isch sech nid so gschwind bewußt worde, was gangen isch. Der Töldi het sech i däm Flügel vom Schloß nid usgkennt. Er isch mit syne blutte Füeßli über di chalte Steiplatte pföselet, bis er e Stäge gfunde het. Dert isch er ufe, wil me ja zu ds Papas Stuben o geng d’Stägen uuf gangen isch. Aber es isch halt en anderi Stäge gsi, und wo der Töldi dobe wieder i ne lääre, düschtere Gang chunnt, wo niemer als en alti Flädermuus logiert het, het er sech schuderhaft afa förchte, isch d’Stägen ab gstünggelet und het jämmerlech nam Papa gschroue. Das het du ds Kätheli zvollem gweckt, und jitz isch es gleitig der Usryßer cho abfassen und het ne wieder zue sech i di warmi Chefi gnoh. Aber der Töldi het nam Papa bäägget und sech lang nid welle still ha. Zletscht het ds Kätheli mit ihm afa z’bodestelle, so daß er für guet gfunde het, nahz’gä. Wo me du ändlech ufgstanden isch, het’s ihm du erscht gar nümme gfalle. Ds Kätheli het gfunde, dä Bueb gsej verwahrloset uus und het ne du trotz sym Sperzen und Wehren enere gründleche Toilette underworfe. Vo denn ewäg het der Töldi e Bumbereschpäkt vor der «Tante Kätheli» bhalte, und er het gar nüt derwider gha, wo sech es paar Stunde später d’Nachricht im Schloß verbreitet het, d’Tante Kätheli welli verreise.
Mit däm Wellen isch das richtig so ne Sach gsi. Wie nächer der Ufruehr gäge ds Schloß zue cho isch, wie lieber wär ds Kätheli dablibe, nid nume für de daheim öppis chönne z’erzelle, meh no für zgrächtem öppis dürez’mache. Aber der Herr Landvogt isch ganz anderer 30 Meinung gsi. Är het, ohni längs Fäderläsis z’mache, der Fründin vo syr Tochter erklärt, er syg’s ihrem Papa, dem Herr Dütsch-Seckelmeischter, schuldig, se hei z’schicke, göb daß es losgangi; er heig mit dem Herr d’Eclépens gredt, daß er se hei eskortieri, und d’Sach syg i der Ornig. Es git alti Herre, wo vor mene enchantierende Blick us schöne, füechten Ouge dasuustrohle wie ne Cheigel. Aber zu dene het der Landvogt nid ghört, es hätti o nid müessen e Tribolet sy! Der Herr d’Eclépens frylech het herrlech wohl gläbt a sym Uftrag, und wenn me ne gheiße hätti über Basel ga chehre, er hätti’s unbsinnet gmacht. Me het übrigens gar nid wyters gfragt, wäm’s rächt syg. Dem Kätheli het me nes großes läderigs Fällyse bracht, für syni Sachen yz’packe. Der Sattler het e Damesattel zwäggmacht, und nam z’Mittagässe het der Herr d’Eclépens Ufbruch befole. Da chunnt men aber cho säge, me mangleti dänk wäge der Dame, wo mitsöll, no chly z’warte, es donneri. Was, donnere tuet’s?
Ja, es het neue niemer derwyl gha, uf ds Wätter z’luege, sünsch hätte si gseh, daß es brandschwarz us em Gäu ufecho isch. Ruuchi Luftstöß hei der Stoub im Schloßhof ufgwirblet und di alte Linde gstrublet, wo me d’Roß wieder i Stall gfüehrt het. E wüeschte gääle Dunscht het d’Luft gfüllt. Di früsch verguldete Wätterfahne hei glüüchtet wie Flamme, und der Wirbelsturm het se zringsetum tribe. Tropfe, so groß wie Bärnpfund, sy a d’Schybe gfahre, und ändlech isch Blitz über Blitz dür ds Gwülch gschosse. Der Donner het no giechtiger gchrachet, gwaltiger dröhnt als geschter di fatale Kanoneschütz. Es isch allimal uheimelig gsi, wenn’s eso um das isolierte, höchbouete Schloß ume gwätteret het. Aber hütt 31 het me’s nid ungärn gseh, wil me dänkt het, es wärdi ds Bureheer a Schärme tryben und e chly abchüehle.
Aber, was gseht me dert uf der Straß vo Othmarsinge här cho? Zmitts im schwärschte Rägesturm chöme Lüt cho z’loufe, Wyber mit Chinder a de Hand und a de Chittle, allerhand Volk mit Sack und Pack, Wägen und Vieh. Und alles eso ärschtig. Zerscht sy si ganz verzatteret cho, du geng dicker, ganzi Hushaltige mit Chärren und Gräbel. Das het nüt Guets la vermuete. Geng meh, geng meh. Wie wenn ganzi Dörfer züglete, so isch es derhär cho.
Der Landvogt isch bleich worde, der Oberscht urüejig. «Es schynt doch welle losz’gah», meint der Schloßkommandant, «das sy Flüchtigi, si wei i d’Stadt.»
«Söll men ächt la d’Tor zuetue?» fragt der Landvogt.
«Nei, nei, me mueß ne Luft la, me mueß mache, daß si dürechöme. — Übrigens sy das beidergattig Lüt; da wärde Lindi o derby sy.»
A allne Fänschter und i de Schießscharten isch me gstande, für däm Zug zuez’luege, wo sech i de tiefe Charrglöus dür Sturm und Räge düreg’arbeitet het.
«Nei di Arme!» — «Lueget dert di Frou! Drü fergget si mit sech.» — «Was git’s jitz dert? — Es isch es Gständ.» «Si prügle sech — oder was mache si? — Lueget! lueget!» — «Es isch e Chue am Bode.» — «’s wird öppen e Wagen ygchrutet sy.» — «Nei, nei, si schryßen a mene Tier ume, lueget wie si’s stüpfe!» — «Dert macht eine d’Fuuscht gäge ds Schloß.» — «Dä Löl, mer chönnen emel nüt derfür!» — «Aber, was isch ächt o los?» — «Warum chöme si?»
32 So het’s im Schloß obe dürenandere gredt, währed ds Gwitter gäge ds Maiegrüen zue sech verzoge het und di flüchtigi Karawane geng nächer cho, geng länger worden isch. Gäge ds Züribiet überen isch es blauschwarz gsi, ds Schloß Brunegg het glüüchtet wie ne Bitz Fuulholz i der Nacht. Und i der Wyti het’s donneret, donneret ohni Ufhöre.
«E myn Gott!» rüeft eini vo dene Froue, «lueget, es het ygschlage. Lueget dä Schyn ob em Maiegrüen!»
Dem Landvogt sy zviel Lüt umewäg gsi. Ungeduldig, uschlüssig und mit chaltbösem Gsicht isch er im Saal umetrappet und het der Oberscht mit stumme Blicken um sy Meinung gfragt.
«Mer wei se la cho», meint der Oberscht, «oder weit Dir i d’Stadt abe, Herr Landvogt?»
Dä schüttlet der Chopf. Da chunnt ihm der Herr d’Eclépens under d’Ouge. Di Froue sy a mene Hüüfli i nere Fänschternische gstanden und hei bald truurig uf d’Straß abegluegt, bald verlägen uf e Landvogt.
«Je crois que la pluie cesse, le temps va s’arranger», seit dä plötzlech zum Adjutant.
Der Herr d’Eclépens het begriffen und isch dem Kätheli Willading höflech ga säge: «Avez-vous le courage de partir? Il faudrait profiter du moment.»
Im Grund isch me froh gsi, dem Landvogt ab de Närve z’cho und het sech i Hof abe verzoge. Der Landvogt het dem Kätheli höflech d’Hand gä, aber syni Wort gspart. «Bhüet Ech Gott! Mes compliments dem Herr Seckelmeischter!»
D’Roß sy langsam, schier e chly gstabelig us em Stall vürecho. Der Herr d’Eclépens het dem Kätheli i Sattel ghulfen und gluegt, ob ds Gepäck guet ufgschnallet syg, 33 und nachegurtet. Du isch er sälber mit elegantem Schwung i Sattel und het syne Draguner befolen ufz’sitze. Alles het ds Kätheli bewunderet, wie-n-es comme-il-faut gsässen isch und mit heiterer Würdi adieu gwunke het. Bi der Zischtärne, wo ne der Landvogt nid het chönne gseh, isch der Oberscht gstanden und het i aller Stilli dem Abmarsch zuegluegt. ’s isch es prächtigs Bild gsi, dä Ougeblick. D’Abedsunne het der Schloßhof us mene Wulkeriß mit guldigem Liecht überschüttet. Uf Büsch und Böum het’s glänzt und glitzeret, und a jedem Dachtrouf sy Chettene vo Diamante ghanget. Di rote Röck vo de Ryter hei hälluuf glüüchtet, und dem Kätheli isch der duftig Sunneschimmer uf em stolze Gsicht gläge. Syni schöne boucles het’s i mene guldbrodierte Netzli under e mächtige Fäderehuet ufebunde gha, und mit wahrer Majeschtät isch der blau Rytrock über sy stattlechi Figur und über d’Flanke vo sym Füchsli abegfalle. D’Händ sy i gääle Stulphändsche gsteckt. Jitz wirft’s im Abryte der Chopf uuf, luegt no einisch zrügg, winkt es letschts adieu — me het nid rächt gseh, wäm — und verschwindet im fyschtere Torboge, sy Eskorte hinder ihm här.
Mit großer Sorgfalt isch men über d’Fallbrügg ab, mit gsänktem Chopf dür di zwöi üssere Tor und uf der Morgesyten um ds Schloß ume, für uf em grob bschossene Burgwäg i d’Stadt abez’cho. Sowyt isch alles guet gange. Aber jitz stoßt di chlyni Cavalcade uf ne Huufe Länzburger Stadtvolch, wo mit großem Beduuren und mit Etrüschtung dem Yzug vo de Flüchtige zuegluegt und üsne Ryter der Rügge gchehrt het. Di guldigi Abedsunne het nid nume di stolzi Gruppen im Schloßhof obe belüüchtet, hie unde het si i di änge Gassen yne zündtet und der ganz Jammer, wo sech da yne gflüchtet het, mit 34 grällem Schyn überschüttet. D’Ratlosigkeit uf beidne Syte, bi de Stadtvätter und bi de flüchtige Landlüte, het d’Spitzi vom Zug zum Stillstah bracht, und vo hinde vüre het sech ds Eländ zum Erbarme vo de Stadtburger gstouet. Instinktiv — wie wenn mit dem Magen alles z’gschweigge wäri — het me Brot und Wy us de Hüsere bracht; di müede Wyber sy abgsässen und hei gjammeret, d’Chinder sy zwüsche Wägen und Viehwar dasumezwirblet, d’Chüe hei vor Hunger gmöögget, und was vo Mannevolch derby gsi isch, het erzellt und ufbegährt. D’Länzburger Stadtmanne hei gschumpfen und d’Regierung d’schuld gä.
Der Herr d’Eclépens het di ganzi Bschäärung nid chönnen überluege. Was är gseh het, sy di gwunderige Stadtlüt gsi, wo-n-ihm nid uswäg welle hei, wil si, ganz abgseh vo allem Chyb über d’Regierung und ihri Repräsentante, nid ygseh hei, wie ne Rytertrupp dür das Gräbel dürecho söll. — «Attention!» seit der Herr d’Eclépens zu de Nächschte, und wo ds Kätheli merkt, daß es niemer uf sich bezieht, seit’s zu dene Lüte: «E chly Platz mache söllet Der!» — «Attention! S’il vous plaît», seit der Offizier no einisch und du scho chly herrscheliger: «Laissez nous passer! Allons, Messieurs!» Dermit het er emel soviel mögen erwürke, daß d’Lüt jitz alli uf ihn und sy schöni Begleiterin gluegt hei, aber mit wettigen Ouge! D’Gsichter hei dem Offizier verrate, daß me gar nid willfährig ufgleit sygi. —
Jitz dänkt der Herr d’Eclépens, mit Wünschen und Befähle chöme si hütt schynt’s nümme ga Zofige; er drückt sys Roß vüren und rüeft nume no einisch: «Attention!» Da flieh di Allernächschte, stoßen ihri Hinderlüt zrügg und trappe nen uf d’Füeß. Zum Trotz 35 chunnt der Erger, und der Widerstand wird zur Abwehr. En undersetzte Gärbermeischter, wo juscht gseht, wie nes Chind gstüpft wird und afat hüüle, fallt dem Offizier i d’Zügel. Wie das d’Draguner gseh, wärden ihri Sperre giechtig, und uf eismal sy si mit de Roß zmitts im Huufen inne. Es paar Lüt sy am Bode. Es wird göißet, brüelet, gfluechet. Dem Kätheli sy Fuchs isch o guslet worden und fat afa gygampfe, so daß der Herr d’Eclépens na syne Zügel gryft. Füüscht und Stäcke faslen i der Luft ume; wär Platz het, sech z’bücke, list Steinen uuf, und der Lärme verbreitet sech i d’Gaß yne.
Dobe, im Schloßhof, hei sech d’Lüt, wo di Gescht sy abgritte gsi, uf d’Oschtbaschtion verzoge, vowäge me het welle wüsse, was am Maiegrüen äne gangi. Wil men aber im Ougeblick nüt Apartigs gseh und d’Röti mit der Fyschteri vo de Gwitterwulken abgnoh het, so isch der Oberscht uf di weschtlechi Baschtion übere gange, wo me so schön grad i d’Gasse vo der Stadt abe gseht, daß es ein dunkt, me mögti d’Lüt uf em Märit mit mene Steiwurf errecke. Ohni daß er’s g’achtet hätti, syn ihm einzelni Lüt vo der Bsatzig, wo der Gwunder gstoche het, nachegloffen und hei jitz mit großem Interessen uf das Gstüchel abegluegt. Si sy büüchligen uf der Brüschtung gläge, und wie meh daß dunde brüelet worden isch, wie wyter sy ne d’Ougen us em Chopf vürecho. Albeneinisch hei si e fragende Blick uf en Oberscht ta, wo uf mene Tritt vo der Bruschtwehr böumelet und gar nid Notiz gnoh het vo ne. Aber d’Ufregung het men ihm einewäg agseh — grad am ungeduldige Böumele. Jitz, im Ougeblick, wo dem Kätheli sy Fuchs gredibolz ufsteit und mit de Huefen uf di Lüt schynt welle z’drösche, dräit der Oberscht i verlägener Ungeduld der Chopf, wie wenn er 36 sech fragti, wo-n-er über d’Flueh ab chönnti, da begägnet sy Blick däm vo syne Manne. Er winkt mit der Hand. Und hai, wie ne Horde hungerigi Wölf röchle si i länge Gümpe dem mittlere Hof und dem Tor zue. Aber chuum sy si-n-ihm us den Ouge gsi, so chunnt dem Oberscht z’Sinn, das chönnti de lätz usecho. Er dänkt a di Flüchtigen und a di gfährlechi Stimmung i der Stadt unde. Vor allem, het er sech gseit, möcht är nid d’Schuld sy, wenn’s de sötti Bluetvergieße gä. I nes paar Sprüng isch er uf der Südbaschtion, uf em überhangende Felse, wo me der Burgwäg guet überluegt. Dert passet er, und schier hätt er no müesse lache, wo si um d’Oschtbaschtion ume ds Gäßli ab cho sy. Wyt voruus der Chriseggle-Chrigel i länge Sätze; d’Ermel het er no hindereglitzt ob allem Springen und chehrium i d’Händ gspöut, zwänzg, dryßg Schritt hinder ihm di anderen amene Huufe mit Lachen und Juze, und zhinderscht isch der Stückmeischter Hofer cho wie ne galoppierendi Änte: äpuh, äpuh, äpuh!
Erger het der Oberscht i sym ganze Läbe niemerem d’Freud verderbt als jitz dene Soldate, wo-n-er se mit syr Donnerstimm uf halbem Wäg zur wundervollschte Schleglete gstellt het. Er het ne d’Töubi völlig a der Bewegung vo ihrne Filzdechle chönnen ablöse. Er het ne befohle schön i Reih und Glid abe z’marschiere, und dem Stückmeischter het er zuegrüeft, er söll dem Herr d’Eclépens der Wäg um d’Stadt ume zeige. «Aber niemer arüehre, göb’s nötig isch!» het er no aghänkt. Mit Müej und Not hei sech di Mannen ygstellt, und du sy si i mene Tämpo eins zwei — eins zwei — eins zwei der Bärg ab, daß der Stückmeischter anstatt voruus, geng zmitts im Huufen inne gloffen isch und i eim yne het müesse hinderha.
37 Underdessen isch der Herr d’Eclépens so wyt i ds Gstüchel yne gritte gsi, daß er het chönne zgrächtem i d’Gaß yne luege. Und wo-n-er gseht, was das für ne Märit isch dert inne, chehrt er um und schlat vo sich uus der Umwäg um d’Stadt umen y. D’Schloßbsatzig isch grad no zur rächte Zyt agrückt, für z’verhüete, daß me d’Ryter mit Steine verfolget. D’Müüler hei si aber der Burgersami nid chönne stopfe, göb daß si im Chorus brüelet het: «Göhnd nume, ihr chäibe Waadtländersüffle!»
Der Stückmeischter het du dem Oberscht no chönne d’Nachricht bringe, daß di Lüt da unden us Angscht vor em Bureheer d’Flucht ergriffe heige. Aber der Oberscht het nume mit eim Ohr glost. Sobald daß er ds Kätheli mit syr Eskorte im Hardwald het gseh verschwinde, isch er wieder i Stückgarten überen und het ekeis Oug vom Maiegrüen abgwändet. Ds Gwitter het sech zvollem verzoge gha; aber donneret het’s neue geng no dert hinde; nume chly anders tönt het’s, und me het je länger descht dütlecher chönnen underscheide, daß es vo grobem Gschütz cho isch. Derzue het sech ds Gwülk über em Maiegrüen wieder röter gfärbt, und wo d’Sunnen undergange gsi isch, isch dert no lang es gruusigs bluetigs Aberot blibe.
Das isch kei schöne Fyrabe gsi. Jitz, het me gwüßt, isch di erschti schwäri Wunden i Friden und Wohlfahrt vom Bärnervolk gschlage, nid vo mene gmeinsamen üssere Find, sondere vo Parteie, wo sech nümme verstande hei. Und däm Mißverständnis het me vorläufig keis Änd gseh.
Di Nacht no het es sech müessen etscheide, öb der Ufruehr Meischter wird oder d’Regierung. Und jitz isch der Etscheid bi den Eidgenosse gläge.
38 Der Landvogt, und der Liebegger, wo geng no da gsi isch, vom Gwunder zrügg ghalte, hei’s für sicher agnoh, daß es mit nere Niderlag vo de Buren ändigi, und ghoffet, dermit chömi de alles wieder i ds Greis. Daß d’Bure gäge ds eidgenössisch Heer nid ufchöme, das het der Oberscht o vermuetet; aber i synen Ouge het das nume der Afang vo nere no viel bösere Situation müesse wärde. Er het sy Regierung z’guet gkennt und wohl gwüßt, daß me z’Bärn mit Underlägene nid no lang geit ga märte. Aber äbeso dütlech het er’s epfunde, daß dermit no kei Fride gschaffe wär. Er het ygseh, daß de Buren öppis wehtuet, wo nid numen Ybildung isch gsi, und daß nume dä ds Vertroue vom Volk wieder het chönne gwinne, wo imstand isch, d’Ursach vo däm Lyde z’besytige. Und mit där Ysicht isch ihm o d’Gwüßheit cho, daß är äbe juscht der Ma wär, wo chönnti und sötti hälfe. Aber, wie gseit, er het se gkennt z’Bärn innen und gwüßt, was e settigen Alouf choschteti. Das het ihm gruusam schwär gmacht, und so isch er hinecht schier no trüebsäliger am Bettli vom Töldi gsässen als nächti.
Me het du ändlech vernoh, es syg strub zuegange hinder em Maiegrüen, ds Dorf Wohleschwyl sygi stübis und rübis z’Bode brönnt, und es syg viel Bluet gflosse; aber d’Sach syg no nid etschide. Di sälbi Nacht isch der Tüüfel i ds Burelager gritten und het dem Schybi Chrischten agä, si sölle d’Eidgenossen im Fyschteren überfalle. Aber der Chlaus Leuebärger het nid welle. So hei si sech du zmorndrisch mit den Eidgenossen ygla, und der Bürgermeischter Waser vo Zürich het eso guet gwüßt z’brichte mit dene Bure, daß si willig kapituliert hei. Druuf het me d’Findsäligkeiten ygstellt, und vor Freud het me bis zum Abe gjuhejet und isch nah-ti-nah usenandere 39 gloffe. Keis Wunder, daß du d’Eidgenosse gmeint hei, der Zürileu bruuchi nume chly z’brüele, und de louf alles dervo; aber z’Bärn het me’s anders agluegt, und es het du ganz anders sölle cho.
Der glych Abe nämlech, wo ds Dorf Wohleschwyl i Füür ufgangen isch, da het es z’Bärn i allne Zunftstube brönnt, und zwar eso z’Glanzem, daß me der Papa Willading mit andere Ratsherren usgschickt het, d’Lüt ga betädige. D’Burgersami isch dür di übermüetigen Exzässe vo de Buren erbost gsi und bsunderbar dür ds verwägenen Ufträtte vom Leuebärger und syne Lüte. Daß die’s überhoupt gwagt hei, e regelrächte Chriegszug gäge di altehrwürdigi Stadt z’undernäh, das isch nen über ds Bohnelied gange. Dadruuf, hei si gmeint, hätti sech nüt anders ghört, als daß me se mit bluetige Chöpf heigschickt hätti. Aber d’Regierung het’s verha. Si het frylech Hülfstruppe vo allne Syte zuechezoge, emel o viel Waadtländer und Neueburger. Aber einschtwyle het si’s no uf fridlechem Wäg probiert guetz’mache. Und so isch i der letschte Wuche vom Meien uf em Murifäld ussen e fridlechi Kapitulation z’stand cho. Het’s scho das de Burger nid chönne, so isch der Zorn no größer worde, wo me du äben a däm bewußten Abe vernoh het, daß d’Buren uf em Heiwäg Mord und Totschlag verüebt heige, ja, daß si überhoupt no gar nid hei, sonderen i Aargau abe marschiert sygen und dert no wyters Muetwille trybe. No het me nüt gwüßt vo der Schlacht bi Wohleschwyl. Aber natürlech het me däm Ufruehr im Oberaargau und um Aarau ume nümme länger dörfe zueluege, und so isch no i der glyche Nacht befole worde, ufz’bräche. Scho zmorndrisch isch der Sigmund von Erlach mit dem Heer ufbroche, ohni der Bricht abz’warte, wo der Herr 40 d’Eclépens het sölle bringe. Der Marsch isch über Landshuet uf Aarwange dirigiert worde.
Vo syr Tochter het der Herr Willading nüt anders gwüßt, als daß si hinder de dicke Muure vo Länzburg im beschte Gwahrsam sygi. «I cha nid gnue säge», het er zur Frou Seckelmeischteri gseit, «wie froh daß i bi, daß das Meitschi i däm Länzburg unden isch; me hätti abereinisch nid gwüßt, wo wehre mit dene Waadtländer Junker und allem däm Chriegsvolk.»
«I weiß de neue no nid», het d’Frou Willading gmeint, «es sy doch charmanti épouseurs under dene Vaudois. Es dunkt mi, eso nes Räbguet im Wältschland...»
«Sophie, was redsch! — Für so nes paar Räbstäcken isch mer ds Meitschi nid feil. Die überchöme mir einschtwyle no uf anderi Manier. Und so wyt nache sy mer de no nid, daß me di Waadtländer z’Bärn lat ynesitze — nei, nei. I wott de ne gendre, wo öppis vorstellt, wo Relatione het und sech o lat bruuche.»
«He nu», süüfzet d’Frou Seckelmeischteri im Gedanken a ds Käthelis Art, «das wird de no öppis chönne bi sym quant-à-soi.»
«Ja mira», meint der Papa, «es bruucht sech nid yz’bilde, i gumpi de uf sy erschtbeschti démangeaison yne wie ne Frösch i ne Glungge.»
*
Am andere Tag het sech i der Gäged vor Aarwangen under de Bure ds Grücht verbreitet, es ryti e verchleidete Junker dür ds Land uuf; da stecki öppis derhinder. Me müeß däm uf d’Spur. Eigetlech het niemer nüt Rächts gwüßt. Aber wil’s gheiße het, es syg e verchleidete Junker, so het men agnoh, es wärdi da irged e Hinderlischt 41 mit de Bure tribe. Me isch uf Kundschaft uus, und am Aben isch z’Aarwangen es Küppeli Bure fyschterlige zsämecho und het berate, was me well vürnäh. Es isch Bscheid cho gsi, dä Junker syg als «Wybervolch» verchleidet. Er heig neuis no nen Offizier by sech und es paar Draguner. Si syge nächti uf Aarburg cho und welle de morn uf Aarwange.
Der Schuelmeischter Sägisser vo Aarwange, eine vo de hertischte «Herte», het gseit, dä Spion dörf me nid dürela. Me müeß nen abfa, und wenn’s e verchleidete Ma syg, so heig me ds Rächt, ne chalt z’mache. Das gälti sech nüt, settige Bschiiß, das syg öppis Usufers.
«Jo bim Donner», het der Flückiger Ueli vo Rohrbach gseit, «dä wei mer de d’Aar ab lo.»
«Jo jo, weder äbe, me mangleti de o z’wüsse, wär es isch», seit der Lehme Bänz. Aber er het mit syr Vorsicht keis Ghör gfunde. Me het gwüßt, daß d’Bärner über Utzestorf arücken und di Eidgenössischen über Zofige, und wie nächer si cho sy, wie giechtiger isch me worde. Ds Änd vo der Beratung isch gsi, daß me dem verchleidete Junker a der Solothurnergränze well ga passe. Und de müeß er de erläse sy. Und der Flückiger Ueli het sech schier nid ebha z’juzen ob em Gedanke, wie-n-er de däm Herre-Fötzel well ga ds Gloschli abeschryße. No i der Nacht isch me i mene Weidlig über d’Aare, wil der Landvogt Willading d’Brügg vo Aarwange het la bsetze. Änet dem Fluß sy si uf Fueßwägleni gäge d’Batteweid zue, wo sech e Hinderhalt gäbig het la yrichte. Me het d’Rolle verteilt. Öppe zwöi Dotze het men i Wald yne gstellt, und was verwägeneri Lüt gsi sy, het men uf en Uslueg hinder Böum und Züün gschickt. Die hei de mit Zeiche söllen adüte, wo düre daß d’Junker chöme. Eigetlech 42 het keine rächt dem andere trouet, und drum hei si sech no ds Wort abgnoh, es well de keine sech la i ds Bockshorn jage. Der Flückiger Ueli isch e chly wyter vorne linggs vom Wäg i ne Bohneblätz gstellt worde. Er isch der verwägescht gsi, und drum isch er uf e wichtigschte Poschte cho. Der Sägisser isch rächts vom Wäg im Waldsoum gstanden und het de vo dert i Wald yne sölle Zeiche gä. Es isch no früech am Morge gsi, so daß me sech a Bode gleit het, für sech nid unötig z’ermüede. — Albeneinisch isch der Sägisser syni Vorposchte ga revidiere, bis daß er dem Flückiger Ueli afangen uf d’Närve gä het. «Gang jitz hingere, Schueumiischter», woulet er halblut us sym Bohneblätz vüre, «du wirsch no weue, bis daß d’is verratisch!»
«He?» macht der Sägisser.
«Söusch der Gring hingere ha!» chunnt’s us de Bohne vüre.
«Jo jo, i wott ume go ge luege, göb si ufpassi.»
«Lo du die ume lo mache, die luegi de scho!»
«Jo jo, weder...»
«Häb ietz hingere, du Sturm!»
Uf das hi isch der Schuelmeischter wieder i Waldsoum yne. Der Flückiger Ueli het i sym Bohneblätz gfägnäschtet, bis der Schuelmeischter ume gmeint het, er müeß cho luege, was es gäbi.
«Was wottsch ietz aber? Du muesch doch dy Nase geng zvorderscht ha!»
«He nu, so häb di stiu!»
Wo der Schuelmeischter gseht, daß der Flückiger vo zweene Stichlige ne Gwehrstützi macht und sy grüüslechi Radschloßflinte druuf gleit het, het er sech ändlech dry ergä und isch wieder i Wald zrügg.
43 Si sy emel drei oder vier Stund parat gläge. Us em heiterblaue Himmel het d’Sunnen uf e Wald und di saftige, vom Tou versilberete Matten abe gschine, und d’Vögel hei gjubiliert, so sträng si hei möge.
Mänge vo dene Bure het’s bitter greut, daß er däwäg het der Morge müesse la verstryche, ohni a menen Ort chönne Hand az’lege.
«Es isch my tüüri Seeu schad, eso ga der fuu Hung z’mache...»
«Pst! — Pst! — Si chöme.»
Me ghört Huefschlag und grad druuf heiteri Stimmen und Lache. Und richtig! Da rytet o scho ds Kätheli Willading hert am Bohneblätz vorby, und der Herr d’Eclépens luegt i d’Böum ufen und erzellt es luschtigs Güntli. Und hinder ne här chöme d’Waadtländer mit dem Soumroß, wo ds Käthelis bagage treit het. — Si ryte vorby und sy scho ne guete Blätz wyt, da platzet der Sägisser vüre: «Tuusige Donner! — Was isch ietz das?» — Er springt zum Flückiger, und dä schnaagget mit syr Flinten us de Bohne vüre.
«Das sy se jo gsi», schnauet der Schuelmeischter, «warum hesch se ietz vorby glo?»
«He u du?» git der Ueli ume. «Es isch jo es Wibervouch gsi.»
«He äbe, du Chue, das isch ne jo grad, der Verchliidet!»
«He nu, du hättisch au chönne luege. — Söu ihm no iine gä, he?» Und dermit macht der Ueli sy Flinte zwäg zum Schieße.
«Jo ietz», brummlet der Schuelmeischter, «ietz treits’ nüt meh ab.» Das het der Ueli sälber gloubt und ds Gwehr wieder abgstellt.
44 «I ha’s no däicht, du dörfisch de nid», chähret der Sägisser.
«He jo», säge di andere, wo jitz o us em Wald vüre chöme, «i ha’s wou däicht, das chömm de so.»
«Du hesch o geng der Gring am lätzen Ort uuf», meint eine.
«U de diser?» git der Ueli ume.
«Weler?»
«He do vore, die wo hi söue ds Ziihe gä? — Es het niemer nüt derglyche to, davore.»
«Jo, ’s isch wohr.»
Jitz isch me zu de Vorposchte trappet. Und richtig, der nächscht am Wäg, wo zerscht hätt söllen agä, ligt wie nes Pfund Schnitz hinder sym Boum und schnarchlet.
«He do!» brüelet me nen a. Aber er tuet eke Wank.
«Du, häb uuf!» Me git ihm e Stupf.
Ändlech dräit er sech um, grännet i Boum ufen und seit: «He?»
«Lue au, du Löu! Jetz sy si jo vorby!»
«I ha nüt gseh.»
«Jo i gluubes’, we me schloft wie nes Murmeli. — Do mueß me de go schlofe, we men uf em Uslueg isch! Du bisch ietz e fuule Hung, du! — Ietz sy si-n-is ertrunne.»
«Jo jo, dir hiit guet fluehe. I ma’s haut nid verlyde, sövli lang mit dem nüechtere Mage z’ligge. Wenn i öppis z’tüe oder z’treihe gha hätt, so hätt’s mi nid gnoh.»
«Was wi mer ietz?» fragt der Sägisser, «mer dörfe nid am hiitere Tag über d’Brügg yhe, emu nid all a eim Huufe.»
«I wott ietz afen öppis z’morge.»
«He so göh mer uf Baueu zum Chrischte.»
So sy si du mit ihrne Waffen uf den Achsle wieder 45 dür Fueß- und Waldwäge gäge Bannwyl zue, und underwägs het der Flückiger Ueli zu sym Nachbar gseit: «’s isch wohr, där Jumpfere hätt i my armi Tüüri nüt dörfe tue.» Aber so ritterlech hei nid alli epfunde.
Di heiter gluuneti Cavalcade isch ahnungslos am Wald vorbygritte gsi, und weder ds Kätheli, no der Herr d’Eclépens het öppis anders vor sech gseh, als der vierschrötig Turm vom Schloß Aarwange. I Gedanke sy si scho über d’Brügg gsi, und ds Kätheli het sech im stillen usgmalet, was Ungglen und Tante für Gsichter wärde mache, wenn es da so mit mene Waadtländer Baron us em heiterblaue Himmel i ds Schloß chömm cho yne z’schneie.
Nüt het der Chrott eso wohl ta wie d’Verlägeheite, wo si ihrne Lüte mit settige Streiche het chönnen anemache. Und am meischte het sech ds Kätheli druuf gfreut, sy Unggle, wo sit Jahr und Tag da unde residiert het, ghöre wältsch z’hacke.
Me het scho ds äneren Aarufer zwüschen Öpfelböumen und alte Stroudecher gseh glitzere, und im Dörfli Schwarzhüsere hei d’Hüehner mit vergnüegtem Chopfnicke d’Mischtgrebli abgsuecht. Aber wo di Wulke vo guldigem Liechtsinn, wo si drinne gritte sy, mit der nüechtere, härdige Not- und Schweißatmosphäre vo däm arme Näschtli i Berüehrung graten isch, da het’s müessen es Wätter absetze. E große bärbyßige Ma mit strubem Bart und verwahrlosete länge Haare stellt sech plötzlech zmitts i d’Dorfgaß und chlepft es paarmal unerchannt mit nere Geisle. Me het sy Absicht grad errate, und no het ds Kätheli sech nid gfasset gha über di unbegryflechi Reschpäktlosigkeit, so chömen under de Stroudecher vüre no meh dere Kärlisse, und zwar mit allerhand Waffe. 46 Verworreni Fluech- und Schimpfwörter töne de Ryter etgäge. Im Schwick sy zwee, drei Wäge ztromsig über d’Straß gstoße worde, und hinder em Schutz vo der Barrikade het sech e Huufe Burelüt gsammlet. Die hei brüelet und ta wie d’Unghüür. Ds Kätheli isch chrydewyß worden und het mit große fragenden Ouge sy Bschützer agluegt.
Das arm Kätheli het gar nid gfasset, was um ihns här geit und het mit der einte Hand d’Zügel azoge, di anderi wie i mene Chrampf i d’Chammhaar vo sym Fuchs gchrallet, währed linggs und rächts von ihm Dägen i der Luft blitzet hei und Roß i churzem, sprützigem Galopp under mene Hagel vo Steinen und Mischtfätze vorbycho sy. Sys Roß het zringsetum tanzet mit ihm und het sech bläit und d’Nasen ufgha und mit dem Biiß gchlefelet, daß es nümme schön gsi isch.
Im erschte Chlupf sy d’Lüt hinder de Wäge dervo gstobe; aber sobald si gseh hei, daß der Herr d’Eclépens nid über d’Barrikaden übere chunnt, hei si sech mit mene wilde Spottbrüel wieder vüre gla, und vo allne Syten isch der Steihagel erneueret worde.
Der Lütenant git syne Draguner es Zeichen, umz’chehre. Aber im Zrüggryte stoße si uf e Sägisser mit syr Rotte, wo uf e Lärme hi gäge ds Dorf cho isch. Und jitz het di Sach afa bös usgseh. Da rüeft der Herr d’Eclépens dem Kätheli zue: «Suivez moi!» Dermit nimmt er d’Zügel zwüsche d’Zähnd, zieht mit der lingge Hand e längi Ryterpischtolen us der Halftere, füüret se-n-i Huufen ynen ab, und mit chreftigem Schänkeldruck trybt er sys Roß sytligen i ds freie Fäld use. Jitz het’s im Dorf innen o afa chlepfe vo Flinteschütz. Aber üsi 47 Ryter sy i langem Galopp dem waldige Bärghang nah und bald i nere Hohle verschwunde.
Bis a nes paar ghörigi Mosen und abgschlagni Blätze sy si de no ungschoren ewägcho, derfür aber o vo der Aarwangebrügg abgsprängt gsi. Und wil ds Kätheli gar kei Luscht na mene zwöite rencontre mit dene Schwarzhüsere-Bure gha het, so isch me bald eis gsi, me well die Etappen überspringen und grad uf Oberbipp ryte. Uf uchummleche Wäge, wo me mänge Hieb vo glimpfige Tanneschten i ds Gsicht erwütscht het, sy si dür e Längwald trabet, und erscht änenache, wo me d’Straß ga Niderbipp het chönnen überluege, isch Halt gmacht worde. Da erscht het me sech’s gönnt, der Schweiß abz’wüschen und ufz’schnuufe. Der Herr d’Eclépens het dem Kätheli us em Sattel ghulfe, und derby hei si sech gägesytig eso agluegt, wie wenn jedes zum andere säge wetti: «Gäll, du bisch o froh, daß de mit ganze Glidere hie bisch, nid numen i?» Me het enandere d’Mischtfläcke zeigt, wo fascht jedes uf Huet und Chleider dervotreit het, und dadrüber isch me wieder e chly zu Humor cho. Der Herr d’Eclépens het d’Roß gmuschteret und derby verschideni Schürpf und bluetigi Blätzen etdeckt. Sym gülleversprützte Schümel het er d’Nase gstrychlet und mit ihm gredt über ces cochons de paysans.
Im Wyterryten isch dem Kätheli du der Chnopf drüber ufgange, warum der Landvogt vo Aarburg, wo me by-n-ihm het übernachtet gha, so über en Uverstand vom Landvogt Tribolet gwätteret und warum er se so ydringlich vor Aarwange gwarnet het. O der Herr d’Eclépens het vo Schwarzhüseren ewäg sy Verantwortung dütlecher afa gspüre. Wettige passe-partout er am Kätheli gha het, 48 isch ihm scho z’Zofigen und z’Aarburg klar worde, und daß er sech vo Schloß zu Schloß druuf het chönne verla, het er ganz sicher gwüßt. — Myn Troscht! Weles Tor wär nid vor der Tochter vom Herr Dütsch-Seckelmeischter Willading ufgsprunge! Hätti eis nume chly gyret, so wär ds Kätheli sälber us allne Wulke gfalle. — Das scho — aber jitz isch dem cavalier der Duumen i d’Hand gfalle, daß dä passe-partout numen uf Schloßporte passet het, nid aber uf Burehüser und Dörfer. Und was d’Geographie vo dene Beidne gsi isch, so het wohl ds Kätheli gwüßt, wär uf de Landvogteie sitzt, aber wo die lige, het ihns nie öpper gnauer brichtet als öppe: Das isch dert äne oder dert unden im Aargau oder im Oberland und so wyters. Hätt ihns öpper vor Huttwyl gfüehrt und gseit, das syg Wiedlisbach, a was hätt’s d’Lugi söllen errate? Landcharte het me ja ds sältmal nid gha. Aber juschtemänt da druuf het der jung d’Eclépens bouet, und wäre d’Bure nid gsi, so weiß kei Möntsch, uf welem Wäg di Zwöi no ga Bärn wäre, vermuetlech am liebschten über Eclépens, vowäge der jung Baron isch gränzelos verliebt gsi i ds Kätheli. Und sy galanti wältschi Art het dem Kätheli sy Triib, sech anders z’gä als es i Wahrheit gsi isch, i volli Gärung bracht. Es het d’Barettlitochter vüregla, daß es mängisch ds Lache chuum het möge verha und bi mene Haar i Wald yne grüeft hätti: «Wo isch ds Kätheli Willading? Heit Der’s niene gseh?» So hei si enandere hüscht und hott am Bändel umegfüehrt. Z’nacht, wenn si de vonenandere trennt gsi sy, hei si de beidi unerwünschti Stimme ghört, är: «Que dira le général d’Erlach?», ds Kätheli: «Wenn das der Papa wüßti!» Und am Morge, wenn d’Sunne zum Fänschter yne gschine het, het es jedes wieder dänkt, me syg numen 49 einisch jung und was für ne wyteren Umwäg ächt no müglech wär, ohni grad über d’Landesgränze z’cho.
E Zytlang sy si bi lötiger Hitz näbenenandere härgritte, ohne viel z’säge. Aber wo si ds Dorf Niderbipp passiert gha hei und der Bärg uuf gäge ds Schloß Oberbipp gritte sy, het sech d’Läbesluscht wieder gchündet. Si sy zwar zur ungschicktischte Zyt agrückt; vowäge was vernünftigi, hushäblechi Lüt gsi sy, so hei die scho lang z’mittag gässe gha, und so zmitts im Namittag inne het me nid mir nüt dir nüt wieder afa füüre. Der Landvogt Gatschet, e bhäbige, sünsch rächt gäbige Ma, isch juscht der Bärg ab cho und het üsi Lütli fründlech grüeßt, isch aber nid schlächt verwunderet gsi, wo-n-er vernoh het, wohär si chöme und was si vorheige. Er het sy graue Chopf gschüttlet und e chly verläge der Chnebelbart gstriche. Me het ihm agseh, daß ihm di Invasion förchterlech uchummlech chunnt.
«Tschja nu», seit er, wo-n-er sech het usbsunne gha, «si vous voulez entrer» und wyst ne mit der Hand d’Richtung zum Schloß, «je vous suivrai.»
Si hei langsam näb em Landvogt här welle ryte, aber grad gmerkt, daß es ihm’s nid cha, z’Fueß näbe ne här z’trappe.
«S’il vous plaît», het er gwunken und isch äxpräß blybe stah, bis d’Eskorten an ihm vorby gsi isch. Da hei di Draguner uf de Stockzähnde glachet, si hei ne hinder sech ghöre brummle: «sacre double — sacre double — sacre double, das wird aber öppis chönne. — Willading — Willading? — Ja, isch das am Änd dem Jean Rodolphe sy Tochter? — da git’s halt nüt z’märte.» Und undereinisch het der Herr Gatschet e gleitigere Gang agschlage. Im erschten Ougeblick vo der Begägnung nämlech 50 het er nid di gringschti Luscht gha, derby z’sy, wenn d’Frou Landvögti di unglägene Gescht epfaji — si het äbe hütt großi Wösch gha. Aber jitz, wo-n-er gwüßt het, wär di junge Lüt sy, het ihm der Gedanken a alli Eventualitäte der Schweiß vüretribe. Da het er’s nid welle la druuf abcho und isch dem Chrutgarte nah di längi Stägen uuf gchychet, für no vor ihnen i ds Schloß oder no besser zur Frou z’cho. Sobald er uf d’Terrasse cho isch, fragt er d’Meitli, wo da mit Wösch gfochte hei, wo d’Frou Landvögti syg. Ds einte seit, si syg juscht zur Buucheren yne. Uf das hi isch er alli Gredi i ds Wöschhuus gloffe; aber dert hei si ohni alle Reschpäkt vor der Obrigkeit uf gseifete Brätter Hemmli brätschet, daß es wyt umenandere gsprützt het. Chuum het me Zyt gfunde, dem Herr z’säge, d’Frou Landvögti syg mit dene Töchteren am «Häiche». Er het wohl gseh, daß da niemer für ihn het welle loufen und isch uf d’Matten use, dem Seili nah, a däm bis fascht ga Rumisbärg übere Lilache gflatteret hei.
Underdessen isch der Herr d’Eclépens mit sym Zug ygritte gsi. Uf ds resolute Begähre vom Kätheli hi, het se der einzig Möntsch, wo numen indiräkt a der Wösch beteiliget gsi isch, ds Chöchi, wo der ganz Tag für d’Wöschwyber het müesse choche, i di landvögtlechi Kanzlei gfüehrt. Und vo dert hei si zum Fänschter uus gluegt und grad gseh, wie der Herr Gatschet der Hänki nah gloffen isch und sy Frou gsuecht het. E Momänt sy si alli still gstande, d’Frou Landvögti mit ygstemmte Hände — si het e förchterlechi Huben anne gha und es allmänds Fürtech. Di beide Töchtere sy bi nere Wöschbäre gstanden und hei d’Ohre gspitzt, wo der Papa mit energische gestes syni Wünsch abracht het. Grad druuf 51 sy di beide Töchtere cho z’loufe, wie wenn si gstole hätte, und hei ob allem Springe d’Fürtech abzogen und zsämegrollet. D’Frou Landvögti hingäge het der Chopf gschüttlet und isch hinder mene Lilache verschwunde. Der Herr Gatschet het en Ougeblick Gattig gmacht welle z’cho, isch aber wieder blybe stah, het hindere gluegt, und wo d’Frou nüt derglyche ta het, isch er o hinder däm Lilache verschwunde. Jitz het me vo dene Beidne nume d’Füeß und d’Chopfbedeckunge gseh. Der groß schwarz Spitzhuet vom Landvogt het sech ruckwys ufen und abe, hinderen und vüre bewegt, währed di wyßi Hube meh so um di sänkrächti Achsle vo der Landvögti vibriert het. Vo Zyt zu Zyt sy de dem Landvogt syni Händ no näb em Huet erschine, und a de Füeß het men es paarmal gseh, daß er sech wott umchehren und doch nid cha loscho. Der Luft het keis Wort häretreit, aber me het a däm pas de deux einewäg alles errate, was verhandlet wird. Wäre nid di gwunderige Töchteren i d’Stube cho, für afange cho d’honneurs z’mache, so hätte villicht d’Gescht sech no lang a däm Spil ergötzt. Ds Änd vom Lied isch gsi, daß men usgezeichnet isch bewirtet und logiert worden und daß der Landvogt für Vieri Komplimänt gmacht het, für d’Rumpelsurigi vo syr Frou wettz’schla.
Aber gwohlet het’s dem Herr Gatschet unsäglech, wo zmorndrisch der Herr d’Eclépens gseit het, si müesse wyters. Jitz hei di Reisende sälber ds Gfüehl gha, es wäri afange Zyt, uf di großi Bärnstraß z’cho. Der Lütenant i sym Waadtländer-Liechtsinn wäri zwar parat gsi, alles, o sy militärischi Reputation dra z’setze, für sy Begleiterin erscht wieder usz’lifere, wenn er hätti chönne sicher sy, daß är by-n-ere nen unuuslöschlechen Ydruck hinderlaij. 52 Ds Kätheli hätti müesse ne wüeschte Rhüüme ha, wenn’s das nid gschmöckt hätti, und na neuen unuuslöschlechen Ydrücke het es sit Länzburg keis bsunders Begähre treit. Meh als amusement und Abetüür het’s nümme gsuecht. Aber la merke hätt es emel ja nüt. Wo si gäge Solothurn zue cho sy, isch ihm du z’Sinn cho, daß me da nid wyt vom Schloß Landshuet sygi, und het sym cavalier afa düderle qu’on était toujours si bien reçu à Landshut. Das hätti frylech bim Herr d’Eclépens scho zoge. Wenn men uf der Wurscht rytet, so ma’s der Ryter länger verlyden als ds Roß. Aber es het ihm dämmeret, Landshuet ligi a der Heerstraß, und me chönnti de da dem General ungsinnet begägne. Das het er zwar nümme risquiert, vowäge ds erschte, was si z’Landshuet vernoh hei, isch gsi, daß am Tag vorhär, währed si z’Schwarzhüsere mit de Buren i Konflikt cho sy, di bärnischi Armee hie vorby und uf Aarwange zue marschiert sygi. Da het’s du natürlech nüt meh gä z’wärweiße. Der Herr d’Eclépens het sy schöni Reisgfährti müesse dem Landvogt zu wyterer Obhuet übergä und mit syne Draguner der Armee nacheryte.
Wo d’Abedsunnen ihre weiche Glanz uf e Schloßgraben usgschüttet het, daß d’Seerosebletter wie Smaragden uf mene Purpurmantel gschwumme sy, da het ds glatte Wasser mit der steinige Brügg es stattlechs Paar widergspieglet, e flotte Ryter, wo enere Dame d’Hand gküßt het. Es isch gsi wie ds Schlußbild vo menen ertroumete Märli. Sogar d’Vögeli hei e Momänt der Ate verha. Aber wo der Ryter di schmali Hand het la fahren und der Schümel mit ungeduldigem Huef uf em Brüggepflaschter Füür gschlage het, isch e dicke Frösch vor Chlupf i ds Wasser plötscht, und d’Wälleringe hei di herrlechi Spiegelung verrisse. Der Ryter isch dervo 53 gstobe, und di schöni Damen isch im Schloß verschwunde, so still und sittig wie d’Sunne hinder em Buecheggbärg.
*
Wo du a mene schöne Morge d’Gutsche vo Landshuet z’Bärn a der alte Judegaß vorgfahren isch und ds Kätheli ganz unvermuetet syni Elteren überfalle het, isch ds Erstuune groß gsi.
«Jitz han i gmeint, du sygisch z’Länzburg wohl verwahret», het der Papa Willading gseit, und derby het ihm e stillen Erger dadrüber, daß me sech erloubt heigi, öppis z’undernäh ohni ne zerscht z’frage, us de Muulegge gluegt. Vom Kätheli isch er zwar settigs gwahnet gsi, aber der Landvogt vo Länzburg!
«Aber so heit doch Freud, Papa!» seit ds Kätheli und flügt ihm um e Hals. Das het dem Herr Seckelmeischter geng wohl ta; aber na der erschte freudigen Ufregung isch der Erger wieder obenuuf cho, und der Herr Willading het ihm Luft gla. Er het afa inquirieren über d’Gründ, warum der Landvogt dä Uverstand gha heig, sy Tochter i däm Ougeblick hei z’schicke. Ds Kätheli het’s wohl gwüßt, sech aber wohl ghüetet, der wahr Grund z’säge. Mit descht größerer Schadefreud het es der Landvogt agschwerzt: «Eh, i bin ihm schynt’s vürig gsi, es isch halt es Gstürm gsi i däm Schloß, und si hei, weiß der Guggugg, gmeint, was es no gäbi.»
Und du het natürlech der Herr Seckelmeischter wyters gfragt, mit wäm ds Kätheli greiset sygi und wodüre. Über alles das het es wahrheitstreu Uskunft gä. Dem Papa syni Ougsbraue hei sech geng höcher ufe boge.
«D’Eclépens? — Was isch das? — Wär heißt eso?» 54 Und wo ds Kätheli seit, das syg e charmante Waadtländer und so wyters, da isch dür ds vätterleche Gsicht undereinisch e Bewegung gange, wie wenn men a mene Huus uf ei Chlapf alli Felläde zueschletzti. Nume di gnärveti Fuuscht het sech so eigets uf em Tisch umetröhlet, wie wenn si öppis suechti zum Verchrose. Ds Kätheli het di Felläde-Schlüß gkennt, und wenn es o wohl gwüßt het, daß es di Fuuscht mit Strychle hätti chönne löse, so het’s hütt, im Gedanke, daß si sech über em Landvogt vo Länzburg ballet het, se la sy und isch d’Mama ga ufsueche.
Drittes Kapitel
D’Sunnen isch am Morge na der Schlacht bi Wohleschwyl no nid ufgange gsi, so het der Oberscht Wendschatz scho kei Rueh meh gfunde. Dem Buebli t’wäge het er ds Fänschter verhänkt gha, und so het er sech im Fyschtere descht tiefer i Sorgen und Gedanke verlore. Chuum isch er zgrächtem erwachet gsi, so het’s nen afa plage, öb er ächt nid dem Kätheli Willading hätti söllen e chly dütlecher gä z’verstah, daß es ihm nid glychgültig sygi. Und zu der Frag isch der Erger über e Landvogt in ihm erwachet, wo-n-ihm so ne perfide Strich dür syni Plän gmacht het. Villicht heig ihm der lieb Gott das Kätheli über e Wäg gfüehrt, und jitz wüssi kei Möntsch, öb er’s je wieder wärdi gseh. Es fragi sech überhoupt, wie die dür en Oberaargau uuf cho syge bi däm Ufruehr. Der Zorn het ne wild ufgrüehrt, so daß er ufgsprungen isch, für sech Luft z’mache. Aber, wie-n-er zum Fänschter wott, da fallt sy Blick uf e Töldi, wo da i sym Bettli gschlafe het, o mit ballete Füüschtli, aber so fridlech und lieb, daß me sech nüt als schöni Bluemen i di Händli het chönne dänke. Und dä Ablick het wie vo jehär im Oberscht ds Adänken a sy säligi Frou gweckt. «Ach nei», het er sech gseit, «i brächt’s doch eigetlech nid über mi, das Adänken i den Arme vo neren andere — und wär’s di schönschti und herrlechschti Frou vo der Wält — la z’erlösche.» Es isch ihm under em Druck vo den ungfreute Zuestände, i denen er jitz gläbt het, gsi, wie wenn alles Guete vo sym Läbe wyt, wyt hinder ihm läg. Ja, es het ne dunkt, er möchti der Bueb us sym Bettli näh und 56 mit ihm dervo loufe, a nes Ort hi, wo wyt und breit keini Möntsche wäre. Möntsche? — Ja äbe Möntsche, Volk! Sy nid Hunderti, Tuuseti um nen ume gsi, wo nen alles verleidet gsi isch und wo im Gedanke, daß si under d’Händ vo Usbüter verchouft syge, ihres Vatterland hei afa verflueche? Het nid es Meer vo Jammer, Verdruß und Not um dä Schloßbärg ume brandet? Nei, da hätti är, däm der lieb Gott wenigschtes es Härz zur Abhülf gä het, nid dörfe flieh. Und de das Chind da. Das het doch no nes ganzes längs Läbe vor sech gha. Übermächtig und ungwüß isch d’Zuekunft vor em Oberscht gläge, und i däm Gedanken isch er vor em Bettli vom Töldi nidergchnöuet und het bättet wie nes verlasses Chind, um Rat und Wysheit, um Chraft und Geduld, für sich, für ds Chind und us ufrichtigem Härzesgrund für Volk und Obrigkeit, vowägen er het’s dütlech gspürt, daß di unglückleche politische Verhältnis wie ne giftige byßige Rouch i jedes Huus ynegstriche sy. Derby sy di geschtrigen Erläbnis und bsunders di viele flüchtige Burelüt an ihm vorbyzoge. Und wie meh daß ihm ihri uverständige Flüech i d’Ohre gället hei, descht meh het’s ne dunkt, er müessi hinder dene verwünschte Muure für se-n-ystah.
Sobald der Oberscht Wendschatz sys Härz het usgschüttet gha, het’s ne nümmen i der Stube glitte. Es isch ihm gsi, er müeß öppis vürnäh, a menen Ort ygryfe, für hälfen Ornig z’mache. Er isch dür e schwäre Fänschterumhang i di tiefi Nische gschloffen und het ds Fänschter ufgrisse. Und da het sech di ganzi Pracht vo mene Summermorge vor ihm usbreitet. Was gäb’s o Schöners als dä unberüehrt Fride vor Sunnenufgang! Alles, was d’Möntsche trybt und jagt und plaget, schlaft no, und es isch öppis i der Luft, wo ein andächtig und doch 57 heiter stimmt. Der sälb Morgen isch es bsunderbar schön gsi, und de gar no dert obe, uf em Schloßbärg. Im Gstrüpp und i de Böumen am felsige Nordabhang hei d’Vögel gwischperet und gjubiliert, und sobald e rötleche Huuch über d’Gäged cho isch, sy d’Lerchen us de wyte, flache Fälder ufgschosse, so höch wie der Schloßgibel und no wyt drüber. Und änet der Aare hei sech us em blaue Dusem di waldige Hublen und Terrassen am Jura hübscheli afa abzeichne. A eim Ort het me d’Aare zwüsche de Tannespitze vom Hardwald gseh glitzere.
Kei Möntsch hätti errate, daß i der Gäged e Bürgerchrieg sys wilde Wäse trybi. Dem Oberscht isch es gsi, wie wenn er use sött öppis ga tue, für dä Fride z’schütze. — Aber wo apacke? Villicht, so het er sech gseit, wär’s am beschte, vom Ougeblick z’profitiere, für müglechscht viel Lüt vo sym Regimänt, wo o vom Ufruehr usenanderegsprängt, ja eigetlich ufglöst gsi isch, ga z’ramassieren und under sy feschti Hand z’näh, daß si allne bösen Yflüssen etzoge wäre.
D’Sunnen isch z’Glanzem vürebroche, der Tag isch da gsi. Der Oberscht isch i Hof abe, het d’Lüt ufgjagt und zwee treui Offizier vom Regimänt, der Houpme Hämmerli und der Lütenant Wyßhan, la rüefe. Dernah het er no Befähle für d’Schloßbsatzig gha usz’gä, und so isch es sächsi worde, bis si hei chönnen abryte. Zerscht het me sech i der Stadt unden umta, hie mit öpperem gredt und dert en Uftrag gä, und du hei si der Wäg gägen Othmarsingen ygschlage, für ga z’luege, was vo dert nachen öppe no z’erwarte sygi.
Wie si oben am Stutz achöme, wo i ds Dorf abegeit, chunnt us em Dorf use, vom Maiegrüen här, e stattlechi Cavalcade derhär, voruus e höchen Offizier i mene 58 prächtig garbeitete Harnisch mit wallendem Fäderehuet und breiter Schärpe. Der Oberscht Wendschatz het grad errate, daß das der General Werdmüller müessi sy. Schön isch er nid gsi, e rötleche Chnebelbart i mene wohlgnährten und doch herte, verwätterete Gsicht und e Mähne vo grauem und rotblundem Haar. Aber stattlech isch er gsi und imposant. Ds chriegerische Sälbschtbewußtsy het ihm us allne Pore vüregluegt. Dem Oberscht Wendschatz isch kei Wahl blibe; er isch uf ne zuegritte, het grüeßt und gfragt, öb er d’Ehr heig, der General Werdmüller z’gseh. Statt aber sech la ufz’halte, rytet dä eifach zue und seit: «Jawoll.»
Der Wyßhan und der Hämmerli, wo vo ihrem Oberscht a di höflechschte Forme sy gwahnet gsi, hei sech verwunderet agluegt. Aber, was hei si welle? Si sy uf d’Syten usgwichen und hei sech der suite vom General agschlosse, währed der Oberscht Wendschatz gchehrt het und zur Lingge vom Herr Werdmüller der Heiwäg aträtte het. Er het sech, i der Erwartung, meh Reschpäkt z’finde, vorgstellt als Militärbevollmächtigte vom bärnischen Aargau und Kommandant vo Länzburg. Was het der General g’antwortet?:
«Bon.» Und wyter gritten isch er.
Das isch du dem Oberscht doch e chly z’stotzig cho. Er muschteret der General mit verwunderete Blicken und seit ihm: «Herr General, mer sy hie uf bärnischem Bode.»
Der General het gar nid gschine das z’ghöre.
«Wo staht jetz de Härr General von Erlach?» fragt er. Und wo-n-ihm der Oberscht jitz o mutz afat antworte: «Weiß nid», so meint er ändlech: «Jä guet, dänn halt ich mich an Sie. — Händ Sie Vollmachte?»
59 «I ha militärischi Vollmacht, der Ratsherr Imhof, Hofmeischter vo Chünigsfälde, und der Landvogt vo Länzburg hei Zivilvollmacht. — Wenn Dir Ech weit uf ds Schloß gmüeje, so cha me ja mitenandere rede.»
«Bon.»
Im Wyterryte fragt der General: «Wo händ Sie Ihri Truppe, Harr Oberscht?» En unglägeneri Frag hätt men ihm i däm Ougeblick nid chönne stelle. Was het er söllen antworte? Dür en Ufruehr sy alli Verbänd versprängt gsi. Zueverläßig sy bloß di chlyne Garnisone vo Aarburg, Aarau und Länzburg gsi, und i Wahrheit sy dem Oberscht nume die wenige Bärner im Schloß sicher zur Verfüegung gstande. Het er das dem Tagsatzungsgeneral zuegä, so het er ihm o ds Rächt müesse zuegstah, vorz’rücken und uf bärnischem Bode cho ynez’regänte. Tief im Härz isch ihm e Groll über d’Regierung ufgstige; aber das hätt er um kei Prys welle la merke.
En Ougeblick het er überleit, öb er well der Wyßhan ventre-à-terre voruusschicke, für alles ga uf d’Bei z’stellen und dem General e Komedi vorz’spile. Aber dem Oberscht sy gradi Natur het sech däm widersetzt. Lieber schnuergrad dür alli Schwierigkeite, lieber zuegä, daß me numen über nes paar bravi Soldate verfüegi. Und wenn o Bärn dür di Offeheit i den Ouge vo der Tagsatzung würd en Ybueß erlyde, es würdi doch der Achtung weniger schaden als e schlächt gspilti Komedi. Und so het er dem General wahrheitsgetreu, aber so mutz wie müglech g’antwortet: «I de feschte Plätze.»
Und syr Wahrheitsliebi het er o kei Gwalt ata — so hert es ihm weh ta het — wo im Schloß obe der General di chlyni Garnison vom Stägefänschter uus gseht exerzieren und fragt: «Isch das alles?»
60 «Ja, Herr General, das isch alles, was z’Länzburg steit», het er g’antwortet. Für das Gständnis wenigschtes e chly z’mildere, dütet er uf di dicke Muuren und di währschafte Kanonen abe.
Der General seit mit verschmitztem Lache: «Scho rächt, aber mit Schießscharten und grobem Gschütz eläigge chönned Sie de Puure nüd nahlaufe!»
Sobald der Ratsherr Imhof und der Landvogt im Saal erschine sy, het der General syni Begleiter, d’Oberschte Neukomm und Ulrich, vorgstellt (di übrigi suite isch im Hof blibe), d’Händschen abzogen und uf e Tisch gworfe.
«So», het er resolut agfangen und i sym ganze Tue bewußt und ydrücklech der Sieger vo Wohleschwyl ufgmacht, «ietz staht also die Sach eso: ich han...»
«Pardon», underbricht ne der Lanvogt, däm sys Bärnergmüet bereits het afa rure, «wei mer es Protokoll füehre, Herr General?»
«Das isch nüd nötig. Mer händ alles schriftlech. Ulrich, gänd Sie de Vertrag her! — Da gsehnd Sie, läsed Sie’s nu!»
Der Oberscht nimmt das Papier und list’s schynbar mit aller Seelerueh düre, währed syni beide Landslüt gspannet sys Gsicht muschteren und der General mit chrachiger Stimm wyter peroriert:
«Also, ich han...»
«Jä, sapperlot, Herr General», underbricht ne jitz der Oberscht, «da fählt...»
«Sappristi! Lönd S’ mi doch emal rede! — Ich han ietz die Rebälle ghörig bi den Ohre gnoh. Si händ d’Pfyfen yzoge, und ietz häißt’s ’s Yse schmide, solang ’s häiß ischt. De Vertrag ischt underschribe vo allne Füehrere, und ietz müend mer bloß no defür sorge, daß 61 si deby blybid. Und wänn’s niid wänd guet tue, und so wämmer dänn wyter luege. ’s chunnt ietz bloß no druuf a, daß Ihri Regierig di Sach hilft duretrucke.»
«Het d’Regierung vo Bärn Kenntnis übercho vo däm Vertrag?» fragt der Herr Imhof. Das het’s dem General gar nid chönne.
«Näi, bis ietz nüd; wäge dem ebe chum ich ja grad daher. Ich ha doch nüd chönne warte, bis die gnädige Herre da inne drüber berate händ. A la guerre comme à la guerre.»
Der Oberscht het der Vertrag dem Herr Imhof gä, und dä het sech dry versänkt, ohni vo öppis anderem wyter Notiz z’näh. Für das Verfahre chly abz’chürze, fat der General a, dem Landvogt der Inhalt vom Vertrag ufz’zelle: «Vier Punkt hämmer dene Puuren abtruckt: Für’s erscht händ s’ müesse globe, daß si sofort häim gönd und d’Waffe niderlegid; dänn händ s’ de Bundesbrief vo Huttwyl müesse widerruefe; dänn isch jedi wyteri Strytsach de Grichte vorbhalte, und ietz sölled s’ en neue Huldigungsäid läischte. Das händ s’ versproche, und da deby müemmer s’ ietz bihafte. Ich würd Ihnen also rate, ietz sofort im Name vo der Regierig di Huldigung usz’chünden und dem Volk der Äid abz’neh. — Nu käi Zyt verlüüre!»
Statt en Antwort z’gä, het der Landvogt vor sech abe gstuunet und geduldig gwartet, bis der Ratsherr der Vertrag drümal für sich het gläse gha, und du het är nen o drü oder viermal gläse, und du het er ne wieder dem Oberscht passiert, und dä het ne no einisch gläse und ne dem Herr Imhof wieder gä, und zletscht het ne der Landvogt no einisch überläse. Und du hei di drei Bärner enandere mit verständnisvolle Blicken agluegt und no 62 nes Chehrli nüt gseit, währed der General bald mit der lingge, bald mit der rächte Hand uf e Tisch trummlet und mit erhüüchletem Glychmuet a d’Dili gluegt het. Di beide zürcherischen Oberschte hei enandere mit den Ougen aglachet und bald der General, bald d’Bärner gschouet.
Ändlech, wo du der General gmeint het, jitz wär’s de nache zu neren Ussprach, seit du der Herr Imhof afange: «Di Sach wott überleit sy.»
Jitz isch dem General d’Geduld zvollem usgange. «Ja, mached Sie käi Gschichte», seit er, «ietzet isch de guet Momänt, die Sach wieder i’s Bläi z’bringe! Wänn Sie sich nüd etschlüüßid und so...»
«Die Sach wott überleit sy», seit der Ratsherr no einisch und dasmal mit dezidiertem Ton.
Druuf hei sech di drei Bärner, chochig vor Töubi, i d’Näbedstube zrüggzogen und schön beidi Türe hinder sech i ds Schloß zoge. Der General isch ufgfahren und het brummlet: «Härrgott ye, die Bernergrind!»
Di drei Bärner hei nid fründlecher gredt under sich. «E Skandal isch es», het der Landvogt agfange, «da schließt dä Kärl i nere Sach, wo ihn chuum öppis ageit, e Kapitulation, ohni vorhär es Wort ga Bärn z’brichte, und i fragen Ech, was isch das für ne Vertrag? Es Ghudel, es Gstürm!»
«Ja», meint der Oberscht, «jedefalls isch es ganz lätz, daß er nid der chly Finger grüehrt het, für di Schuldige zur Rächeschaft z’zieh. Das isch e heiteri Justiz, eifach alli la z’loufe!»
«He natürlech isch es dumm», raisonniert der Ratsherr Imhof, «jitz sy si-n-is etwütscht, und es blybt is nümme viel anders, als uf dä lumpig Handel yz’agh und 63 se sobald wie müglech neu i Eid ufz’näh, so wird men einisch fertig.»
«Was?» — Der Landvogt isch ganz rot und blau ufgloffen ob däm Gedanke. «Die würden is schön uf d’Finger chlopfe z’Bärn, wenn mir jitz di miserabli Kapitulation däwäg gienge ga sanktioniere!»
«Das cha scho sy», meint der Ratsherr, «daß si-n-is nachhär z’Bärn wieder dürtüe, was mer hie mache; aber das isch de ihri Sach, und mir chönne de säge: salvavi animam meam.»
«So?» brüelet der Landvogt, «das isch e heiteri Politik. Mir hei hie nid für üsi Annähmlechkeit z’sorge, dunkt’s mi, sondere für d’Staatsraison. Sapperlot abenandere!»
Däwäg hei di Beiden enandere no ne Zytlang d’Meinung gseit und sy derby geng wyter usenandere cho, und jede het der besser Bärner welle sy. Der Oberscht isch derwyle still dagsässen und het se-n-ihri Argumänt la erläse. Er het gseh, daß är der Stichetscheid het müesse gä. O är het sech als ganze Bärner gspürt, sech gääl g’ergeret über ds Vorgah vo de Zürcher, sech i d’Seel yne gschämt für sy Regierung, dere me ne settigen affront gmacht het. O das het er sech gseit, daß si drei z’Bärn völlig wärde desavouiert wärde, wenn si vo sich uus der Vorschlag vom Werdmüller anähme. Er het sech sogar ganz klar überleit, daß ihm der Landvogt ’s nie würdi verzieh, wenn er gäge sy Meinung würd etscheide. Weh ta het’s ihm vor allem, daß er nid ohni wyters d’Ymischung vom Tagsatzungsgeneral i d’Sach vo der bärnische Republik het chönne dürtue. Das het ihm fascht ds Härz umdräit, isch är doch der erscht und oberscht Verträtter vo Bärn im Aargau gsi.
64 Aber, aber — so het er sech müesse säge — i däm Ougeblick isch ihm d’Müglechkeit gä gsi, amene gräßleche Bürgerchrieg es unbluetigs Änd z’mache. Und das, het’s ne dunkt, dörf er nid vo der Hand wyse, o uf d’Gfahr hi, daß er dermit der stränge Grächtigkeit i d’Arme falli und di Schuldige frei usgange.
Der Bärner und der Chrischtemöntsch sy enanderen im Härz vo däm brave Ma wüescht i de Haare gläge, wenn scho di beiden andere Herre nid viel dervo gmerkt hei. Und ds sältmal hätti’s bi nünenüünzg vo hundert der Bärner möge; aber im Oberscht Wendschatz het der Chrischt obenuuf gschwunge, und so hert’s nen acho isch, er het der Usschlag zugunschte vo der Kapitulation gä. «Mira», het der Landvogt gseit, «es isch Eui Sach. Aber, was Dir dermit meinet z’gwinne, wärdet der nie düresetze. Solang es Unrächt nid gsühnt isch, chunnt’s nid zur Rueh; Dir wärdet’s gseh. Und übrigens macht’s mer kei Chummer; si wärde sech das z’Bärn nid la gfalle.»
«Ja nu», meint der Oberscht, «so syg’s de so. I für mi zieh ds odium vo der Regierung amene verletzte Gwüsse de no vor.»
«Dem odium vo der plebs, wei mer säge», brummlet der Landvogt hässig i sy graue Bart yne.
«Pardon, so verstanden i de di Sach nid», seit der Hofmeischter vo Chüngisfälde.
Der Oberscht het nid la merke, wie tief ihm dä hässig Stich gangen isch. Er het di Beide la reden und isch wieder i Saal übere. Zwüsche beidne Türe het’s ne schier übernoh. Daß er jitz gar no vor em Landvogt als der schlächter Bärner, der minder Regänt het sölle dastah, das isch fascht gar über ds Mäß vo däm use gange, was er us höcherem Epfinde sich sälber het chönne zuetroue. 65 Aber er het sech zwunge, isch fescht und ärnscht vor e General Werdmüller häregstanden und heit ihm gseit: «Herr General, Eui Abmachung mit de Buren isch zwar i üsnen Ougen en unerloubten und politisch verwärflechen Ygriff i d’Kompetänze vo üser Regierung, aber wenn’s i üser Hand ligt, dem Chrieg es Änd z’mache, so söll däm sogar üsi Ehr nid im Wäg stah. Mer wärde dem Volk Glägeheit gä, der Obrigkeit e neue Treueid z’schwöre.»
«Guet so», antwortet der General, «rüefed Sie ’s Volk zsäme! Bis es gscheh isch, wird ich d’Grafschaft bsetze la.»
Das het dem Oberscht e neue Stich gä, und er het abgwehrt: «Das manglet’s gar nid, Herr General. Mer wei di Huldigung nid mit Gwalt düredrücke!»
«Säb gaht mich nüt a», fallt ihm der Werdmüller i ds Wort. «Ich bin der Tagsatzig verantwortlich, und ehner as bis si der Äid gläischtet händ, wych ich nüd vom Platz.»
Der Oberscht het dem General nume no zu Gmüet gfüehrt, es wäri de uf alli Fäll besser, e Konflikt zwüschem Stand Bärn und der Tagsatzung z’verhüete; aber är, General, wärdi ja syni Instruktione ha.
Druuf hi het der General Werdmüller synen Offizier Befähle diktiert und sech la Quartier uf em Schloß awyse. Natürlech het du der Tagsatzungsgeneralstab o no müessen abgfuetteret sy, was i der landvögtleche Familien under Wahrung vom bärnischen Ansähe, aber mit müglechschter Ersparnis a Grazie düregfüehrt worden isch. Am liebschte hätti se der Herr Tribolet mit sym Waadtländer alli under e Tisch gschwemmt; aber er het ne greut, und drum het er’s mit dem suurschte Jahrgang 66 vom schattigschten Aargäuer probiert. «Und wenn’s ne sött Rümpf i d’Därm gä, nu, so gschej de nüt Bösers», het er i Chäller abe gruret. Aber das Gsüff isch stromswys dür di Manne vom Züri-See abgloffe, me het ne nume nüt agmerkt.
Wie’s der Landvogt voruusgseit het, so isch es du richtig cho. Sobald me z’Bärn vernoh het, was der General Werdmüller bi Wohleschwyl mit de Buren abgmacht heigi, het d’Regierung alles wieder dürta und di neui Huldigung für ungültig erklärt. Ds ganz Ghabe vom Tagsatzungsgeneral isch grüüslech übel agange, und nid viel het gfählt, so hätt’s da no ganz bösi Händel gä. Di drei Bärner uf em Schloß z’Länzburg sy churzer Hand desavouiert worde, und der Oberscht Wendschatz isch um ne Glägeheit rycher worde, sy Epfindlechkeit z’underdrücken und ächte Patriotismus z’üebe.
I großem Zorn isch der General von Erlach vo Wangen ufbroche, het d’Bure bi Herzogebuchsi bluetig verhouen und usenandere gjagt.
Und jitz isch di bärnischi Justiz derhinder grate. Z’Zofigen isch es Chriegsgricht ygsetzt worde, und bald het under de gfangene Burefüehrer ds «ryschtige Halsweh» regiert. D’Gälge vo der Umgäged sy uf gräßlechi Art dekoriert worde. Aber zu glycher Zyt sy zwüsche de Tagsatzungsgsandten und der bärnische Generalität Fridesbedingungen und Konzessionen a d’Buren ufgstellt worde.
Für ds Schloß Länzburg sy ungfreuti Tage cho. Alli Bott het men Insurgänten ygliferet, und d’Chefine sy sälte läär worde. Ei Tag het der Oberscht sy Töldi erwütscht, daß er mit dem Bueb vom Torwart sech dermit vertörlet het, mit mene Rüetli dür ds Gitter vo nere Chefi 67 yne z’guslen und z’lachen über ds Lamäntiere vom Insasse. Der Töldi het du erfahre, wie läng daß der Papa syni Ohre het möge zieh. Aber vor allem het me halt dene Buebe nid chönne sy. Wenn me d’Lüt im Streckiturm ufzoge het, für se mache zrede, so het me se halt mängisch dür e ganze Hof ghöre brüele. Di Sache hei agfange dem Schloßkommandant sy Stellung z’Länzburg verbittere, und vor allem het er sech vorgnoh, z’verhüete, daß ds Gmüet vo sym Buebli under dene truurigen Ereignisse Schade lydi. No nie het er’s so bitter epfunde, daß der Töldi kei Mama meh het gha, nid z’rede dervo, daß e Frou ihm sälber über so mängs wägghulfe hätti, wo-n-er jitze zmitts under de Lüte ganz alleini het müesse verworgge. Meh und meh sy syni Gedanken uf ds stille Grab vo syr Frou uf em Fridhof z’Dießbach gfloge und hei, i ds Schloß Hünige. Wie gärn wär er jitze dert gsi under syne Lüte, wo-n-er na syne Gedanke het trüllet gha und wo an ihm ghanget hei wie Chinder!
D’Frou Landvögti het dem Oberscht z’lieb ta, was si öppe chönne het. Und wenn si nen a menen Ort mit schwarzglänzigen Ouge het gseh stah und stuune, so het si probiert nen ufz’chlepfen und ihm gseit, er söll nid geng a die dänke, wo-n-er ja doch niemeh umegseji. Vo Zyt zu Zyt isch der Herr vo Graviseth öppe cho und het vorgschlage, er well der Töldi ga Liebegg näh zu synen eigete Chinder. Das het aber der Oberscht nid welle. Er hätti ne ja chönnen uf ds Schloß Rued bringe, zu syr Schwöschter. Aber der Töldi het nid vom Oberscht und der Oberscht nid vo sym Bueb ewäg welle.
Underdesse het der Landvogt derfür sorget, daß me der Chriegszuestand nid ganz vergässe het. A mene schöne Morge het men ihm es Papier bracht, wo d’Soldaten 68 unden am Schloßbärg gfunde hei. Zu sym Erstuunen isch es der Bricht vo der Regierung gsi, uf da hi me synerzyt di Signalschütz abgfüüret het. Uf der Stell het der Landvogt Verrat gwitteret und nah-ti-nah di ganzi Dienerschaft i ds Verhör zoge. Niemer het öppis welle wüsse, und je weniger men usebracht het, descht mißtrouischer isch der Herr Tribolet worde. Wo-n-er du ändlech ygseh het, daß syni eigete Lüt uschuldig sy, wär er du gärn hinder die vom Oberscht. Vor allem uus hätt’s ihm Freud gmacht, wenn er der Chriseggle-Chrigel e chly hätti chönne la strecke. Das hätti däm verwändt guet ta, het er gmeint. Aber vor dene Lüten isch der Oberscht gstande, und dä het sech nid la uf d’Syte schiebe.
D’Wahrheit isch gsi, daß am Abe vor der Schlacht bi Wohleschwyl der Landvogt sälber, wo-n-er es Gwehr us em Trog gnoh het, das Papier hinden abegwüscht und daß später es Meitli bim Ufruume, ohne öppis derby z’dänke, das Dokumänt zum Fänschter uus beförderet het. Das het frylech niemer gwüßt, und drum isch di ganzi Gschicht dem Landvogt es Rätsel blibe. Under sym Argwohn hei nid nume d’Dienschte gha z’lyde, sondere bald o di eigeti Familie, nametlech wil der Landvogt mit dem Schloßkommandant je längersi meh übereggs cho isch. D’Frou Tribolet und ihri Tochter hei ds Mügleche gmacht, für der Schade z’heile, aber si hei bim Landvogt nüt usgrichtet. Der Oberscht hei si mit aller Liebeswürdigkeit nume geng meh i d’Ängi tribe. Uf der einte Syte het er sy Bueb wellen under den Ouge ha, uf der andere het er nüt gwüßt als usryßen und flieh, wenn ds Marianne Tribolet ihm a jedem Eggen und hinder jedem Boum begägnet isch und ganzi Tage lang der Töldi nid us de Finger gla het.
69 Und derby het d’Arbeit abgnoh. Ds Land isch still und stiller worde, und d’Landarbeit het de Bure d’Ufstandsgedanke geng meh us em Chopf tribe, was o liechter müglech gsi isch, wil d’Regierung i gar mängem Stück nahgä het. Der Oberscht het’s je länger, descht meh blanget, hei z’cho und z’gseh, wie’s um Hünigen ume standi. Und de — wär weiß? — het er doch villicht no öppis anders gha, was ne nächer a d’Stadt Bärn zueche zoge het.
Der Herbscht isch cho. Di düre Bletter sy dür e Hof gwirblet, d’Trübel am Schloßbärg hei gryfet und d’Wälder zringsetum sy rot und röter worde, da ändlech isch Befähl cho, d’Schloßbsatzig uf e Fridesfueß z’stelle, und der Oberscht het hei dörfe.
Wie’s eim eso geit: me ma erläbt ha, was me will, a menen Ort, wo me strängi Arbeit und ärnschti Tage gha het, so chunnt’s eine no e chly schwär a, wenn me de furt mueß. Und so het üse jungen Oberscht näbe der Freud hei z’chönne doch o chly nes wehmüetigs Gfüehl gha, wo-n-er zum letschtemal im Schloßhof ufgsässen isch. Di große Linde sy scho ganz dürsichtig gsi, und e liechte Wätterluft het di düre Bletter mit lysem Chräschle dem Bode nah zu Hüüfleni und Zylete zsämegwüscht und se-n-albeneinisch i mene wanderluschtige Wirbel a d’Schloßmuuren ufe tribe. Rot und chraftlos isch d’Sunne dür verrisseni Wulkegwäb grollet und het scho zmitts im Namittag längi Schätte la dür d’Matten usloufe. A menen offene Fänschter vo der Landvogtei isch der Herr Tribolet gstanden i sym wyße Mülisteichragen und het zuegluegt, wie Frou und Tochter vom Oberscht Abschid gnoh hei. Di beide Herre sy under sich fertig gsi. Si sy i der Ornig usenandere cho, aber ohni irged es Beduuren über d’Trennung.
70 «Potz, Töldi, jitz bisch du e große Ryter worde», het ds Marianne gseit. Der Oberscht het ne vor sech uf em Sattel gha, emel für en Afang. Ds bagage isch uf mene Leiterwage nachegfüehrt worde, und der Chriseggle-Chrigel het dem Oberscht sys zwöite Pfärd gritte.
Di erschti churzi Tagreis isch nume ga Liebegg gange, di zwöiti ga Rued, wo men öppe ne Wuche bliben isch. Vo dert isch me ga Trachselwald, zum Vetter vom Landvogt Tribolet, für öppis ga usz’richte vo Länzburg. Da Tag isch der Töldi mit dem bagage gfahren und het no däwäg gnueg übercho. Aber er het geng Längizyti nam Papa gha und’s du zwängt, daß er nen am letschte Tag wieder i Sattel gnoh het. Ds Wätter isch trüeb worde, und d’Sunne het nume falb dür schmali Wulkeritze gschine. Und fröschtelig isch es gsi. Aber das hätti no nüt gmacht. Was hingäge der Oberscht gschoche het, das sy d’Gälge gsi mit de Ghänkte dran und d’Chräje, wo sech drum zangget hei. A meh als eim Ort het der Oberscht sy wyte Mantel um e Töldi gschwungen und ihm ds Gsichtli a sy Bruscht drückt, daß er’s nid gseji. So isch der Töldi ändlech trotz der unkommode Lag ygschlafen und het gar nüt gmerkt, wo ne z’Hünige ds Mühlikäthi ab em Sattel gnoh und i sys altgwohnte Bettli treit het. Der Oberscht het sech geng meh gfreut gha uf sys alte Hei, je nächer si cho sy. Und er het alles i der beschten Ornig gfunde. Si hein ihm es guets z’Nachtässen uftreit und im große Saal es ghörigs Kaminfüür agmacht gha. Und mit unändlichem Freudeghüül isch der «Tiger», e große dütsche Schäferhund, um sy Herr umegstriche. Aber wie der Oberscht d’Stägen uuf und dür e länge fyschtere Gang a allne Stubetüre vorby gäg e Saal zue gangen isch, da syn ihm d’Träne cho z’schieße. 71 Ach Gott! Ja, daheim isch er wieder gsi, under syne Lüte, i synen eigete Sache, sy eigete Herr und Meischter, d’Mühli näbena het gsuret und grumplet wie albez — aber ds Härz vom Schloß het ja nümme gschlage! O so hei cho und doch nid daheim z’sy!
Viertes Kapitel
Zmorndrisch sy schwarzgraui Wulken über ds Ursellemoos cho z’flügen und hei schwäri Rägetröpf gäge d’Fänschterschybe vom Saal gworfe, wo der Töldi ungsorget mit syne grobgschnitzte Rößli und Chüeli gvätterlet het. Er isch gärn bi de Fänschter vorne blibe, wenn er allei gsi isch, vowäge der Hindergrund vom Saal mit dem mächtige Sandstei-Kamin isch ihm geng e chly uheimelig vorcho. Linggs und rächts vom Kamin sy di «ysige Manne», zwo schöni alti Rüschtunge, gstande. Näbe der einte, i mene fyschteren Egge, isch di großi Bibel uf mene massive Tisch gläge, wo der Papa schier all Abe drinne gläse het. Im anderen Eggen isch es gheimnisvolls Türli im Eichetäfel gsi, wo dür nes fyschters Gängli i ne Spycherbode vo der Mühli gfüehrt het. Der einte Längswand nah sy gschnitzti Schäft und Trög gstande, und dert derhinder het me Tag und Nacht ds Gsur vo der Mühli ghört. Vorne, znächscht am einte Fänschter, isch e Türe gsi zu nere hölzige Stäge, wo i d’Hallen und zur Hustüre gäge Hof abe gfüehrt het. Us der Mitti vo der andere Längswand isch me dür ne Gang zmitts dür ds ganze Schloß zur große Stäge cho.
Dert, under der Gangtüren isch jitz plötzlech — e prächtigi Rembrandtfigur — im chumleche Tuechwams, i graue Strümpfen und breite Schnalleschueh der Oberscht erschine, di churzschäftigi Fahne vo sym Regimänt uf der Achsle, für se zwüsche Tür und Fänschter a der Wand ufz’hänke. Er het se mit Wohlgfalle betrachtet und zwägzupft, und nachhär het er no Waffe bracht, 73 Pischtolen und Däge, und alles schön i di alte Negel und Schrube ghänkt. Derby isch ihm der «Tiger» um d’Bei umegfislet und het dem Töldi mit dem Stil im Gsicht umegwädlet, bis dä ne dranne grisse het.
«E e, Töldi», seit der Oberscht, «das chönntisch de einisch büeße!» Druuf het er der Schlapphuet ufgsetzt und isch dür e Gang uus verschwunde.
Under der Hustüren isch er e Momänt blybe stah und het dür d’Allee ab gluegt, wo vom Schloß gäge Mittag bis zur Schmitten abe gfüehrt het. E suure Luft het ds letschte Loub vo de Böume grupft und über e Chisebach uf d’Matten use treit. Dem Oberscht sy erschte Gang het nid der Schmitte gulte, no der Sagi dernäbe, no der Mühli, sondere däm, wo-n-er sälber gfüehrt het, der Landwirtschaft. Uf mene schmale Stäg isch er über d’Chise zur Schüüren überen und het mit dem Meischterchnächt d’Ställ visitiert. Uf em Heiwäg begägnet er dem Huschnächt, dem Jakob, wo-n-ihm chunnt cho säge, es warte verschideni Parteien uf ihn i der Halle.
«So?» seit er, «chuum het me der Fueß wieder über d’Schwellen yne ta, fat das Gchähr scho wieder a. Wär isch da?»
«Der Garnbuuchibänz und eini vo Groß-Höchstette, Herr Oberscht.»
«Was het die z’Hünige verlore?»
«Es macht Gattig, si heig öppis z’chlagen über e Müller, si het emel der Umwäg um d’Mühli gmacht und isch vo hienache zueche cho.»
«Was wett ere der Müller z’leid ta ha?»
«O, es wär nid di einzigi. Es isch mängs gange, syder daß der Herr Oberscht i Chrieg isch.»
Uf das abe het der Oberscht nüt meh gseit. Dem Jakob 74 het er gwunke, mit ihm i Saal use z’cho und erscht dert fat er wieder a: «Jitz wei mer zerscht der Garnbuuchibänz dra näh. Rüef ihm!»
Währed der Jakob di chlyni Stägen ab springt, rüeft der Oberscht i Gang use: «Käthi!» Und grad druuf erschynt ds Müllers stattlechi Tochter, e stolzi, schlanki Figur im eifachschte Chittel, wo me sech nume cha dänke, aber suber und i der Ornig. I ihrem ender bleiche Gsicht und de blauen Ougen isch fascht öppis Schwärmüetigs gläge. Ds choleschwarze Haar isch i schwäre Züpfen über e Rüggen ab ghanget.
«Lue mer zum Bueb!» seit der Oberscht, und der Töldi isch dem Mühlikäthi agumpet und mit ihm use, ohni daß öpper derzue Lut gä hätti. Der Oberscht het ne wie verstuunet nachegluegt, bis men a di anderi Türe gchlopfet het. Da drob isch er schier e chly zsämezuckt, obschon er ja druuf gwartet het. Er het der Hund a sy Platz gjagt und sech i ne große Fauteuil gsetzt. «Yne!»
Der Jakob het es chlys schwummigs Mannli mit unglychlige Hangibacken und nere wüeschte gstabelige Mähne vo gräutschelig-bruune Haare vor sech zur Tür yne gschoben und sälber yne welle. Aber der Garnbuuehibänz het scho uf der Schwelle ne schuderhafte Chratzfueß gmacht, so daß ne der Jakob mit mene ghörige Mupf het müessen i Saal yne stoße.
«Was hescht aber, Bänz?» fragt der Oberscht. «Es pressiert schynt’s, daß d’scho hütt chunnsch!»
«Verzieht, gnädige Herr», seit der Bänz, «es isch mer drum z’tüe, z’wüsse, ob der Herr Oberscht guet ume hei cho isch.»
«He nu, das hesch jitz scho gseh, i bi ja gsund und zwäg.»
75 «Das walt der lieb Gott!» meint der Bänz.
«Dank heigisch, aber wäge däm hättisch der der Wäg chönnen erspare. Läb wohl!»
Jitz dräit der Bänz d’Chappe verlägen i syne chrumme Chräbelfinger ume:
«Verzieht, Herr Oberscht, i ha... i ha...»
Der Oberscht isch scho ufgstande gsi und het dem Bänz d’Hand dargstreckt. Da seit er: «Aha, das han i doch welle ha, du sygisch nid nume cho, für mer cho guete Tag z’säge.»
«Nei, nüt für unguet, gnädige Herr, i sueche nume, was me, Gott Lob und Dank, geng findt by-n-Ech, Rächt u Grächtigkeit.»
Uf ds Oberschts Stirne het’s urüejig afa zucke, aber das het der Bänz nid gseh.
«Es isch mer leid, Herr... gnädige Herr Oberscht, daß ig Ech so mueß Bschwärd mache. Aber wo gienge mer süscht hi? Der Gerächte mueß halt viel lyde.»
«Vüre mit, vüre mit!»
«E nu, wenn der Herr Oberscht so güetig will sy, es isch äbe... der Schwander im Schlupf hinden isch mer es Zeisli schuldig für Gäld, wo-n-i sym Vatter da di Jahr vorgstreckt ha. Es wäre bloß föuf Pfung, Herr Oberscht, was i z’guet ha by-n-ihm. Und er wär willig mer’s z’zahle; aber jitz wott er mer nume sibenedryßg un e haube Batze gä.»
«He nu, das macht ja di füf Pfund!»
Jitz lachet der Garnbuuchibänz unglöubig, wie wenn er wetti säge, das wärdi öppe dem Oberscht nid ärnscht sy.
«Oder nid?» fragt der Oberscht.
«Da chäm i z’churz, gnädige Herr.»
76 «Warum?»
«I han ihm di föuf Pfung etlehnt, wo ds Pfung no zwöuf u ne haube Batze gulte het. Es isch grad denn gsi, wo di gnädige Herre z’Bärn inne befole hei, der Taler söu füfzig Batze gäute, statt nume dryßg.»
Dem Oberscht isch e Ton vo Erger etwütscht.
«Ja nu», seit er, «aber jitz gilt halt ds Pfund nume no siben und e halbe Batze. Da git’s nüt meh z’chähre.»
«E aber, Herr Oberscht...»
«I cha nüt derfür; aber das isch jitz halt eso.»
«Aber der tuusig Gottswille, Herr Oberscht...»
«Emel jitz chan i nüt anders mache. Chumm de mynetwäge hütt über acht Tag ume. Und der Schlupf-Sameli mueß de o cho, de cha me de luege, öb öppis z’machen isch. Es mueß Beidne zum Rächt verhulfe sy.»
«Das walt der lieb Gott!» düderlet der Bänz, macht e große Chratzfueß und geit. I der Allee unde het er i beidne Seck d’Füüscht gmacht und i Gedanke ds Schloß und der Oberscht und di ganzi Obrigkeit zu Brosme verchnütschet.
Der wahr Grund, warum er grad hütt i ds Schloß cho isch, isch dä gsi, daß er der Chriseggle-Chrigel het gseh i d’Chriseggle gah. Solang dä umewäg gsi isch, het me ds Schloß gschoche, vowäge dä het der Jurisdiktion vom Oberscht geng uf sy Art nacheghulfe, und da het’s de gheiße: «Wer da hat, dem wird geholfen, und wer nicht hat, bleibe zu Hause.» Me het ne gförchtet wie ds Unglück. Niemer als syni Elteren i der Chrisegglen oben und der Oberscht sy sicher gsi vor däm Kärli. Der Oberscht aber isch leider blind gsi gägen ihn. Är het im Chrigel nume der Soldat gseh, und Soldat isch er e flotte gsi, und wil er zwüschenyne geng no zu synen armen 77 Eltere gluegt het (meh us Aberglouben als us Liebi), so het sech der Oberscht erscht no la blände.
Us em glyche Grund het sech di Burefrou vo Großhöchstette grad hütt zuechegla. Ihren isch es vom Schmid i der Schloßschmitte brichtet worde, der Chriseggle-Chrigel syg dä Morge gäge Dießbach zue gloffe.
Het der Garnbuuchibänz uf em Heiwäg über d’Obrigkeit gfluechet, so het der Oberscht i sym Saal der Tag verwünscht, a däm d’Regierung i beschter Absicht, aber gwaltsam und ruuch der Münzfueß abegsetzt het. Währed dem dryßgjährige Chrieg sy di große Gäldsorte schuderhaft tüür worde. Für das usz’glyche het du d’Regierung minders Batzegäld la präge. Und jitz, nam Fridesschluß, het du plötzlech ds große Silbergäld nüt meh gulte. Das het bsunders die troffe, wo öppis gha hei, aber doch nid gnue, für besseri Zyten abz’warte. Und was dem Oberscht bsunders z’Härze gangen isch, am meischte sy di brave sparsame Lüt dermit gschlage gsi, währed es de Liederleche glychgültig het chönne sy. Der Garnbuuchibänz zwar het ne nid hert duuret; er isch e schynheilige Gyzchrage gsi. Wo-n-er zur Tür use gchratzfüeßlet isch, het der Oberscht vor sech ane gseit: «Däm geit ds Huftgleich grüüslech ring.» Und der Jakob het gmeint: «Ja, hie het er der Gring geng zwüsche de Chnöue, aber um d’Garnbuuchi ume treit er ne wie ne Hung im Rogge, dä Hüngligürter.»
«So, mer wei mache, daß es rückt, rüef jitz dere vo Höchstette!»
Di Frou isch chuum zur Tür yne gsi, so het ere der Oberscht alli demüetigen Yleitungen abgschnitte mit der Frag: «Wie heißisch?»
«I wär Fuhrima Stüdi, vom Hingere Chehr, u für’s 78 grad z’säge, dem Schmid z’Höchstette d’Schweschter.»
Der Oberscht luegt verwunderet uuf.
«Ja i chume nid wäge däm t’wäge.»
«Das wär jitze wohl spät.» (Dä Schmid isch nämlech als Ufrüehrer vor Wuchen a Galge cho.)
«Nei, nei, es isch wäg em Müller da äne.» Si het sech umgchehrt, wie wenn si wett luege, öb er nid öppen a menen Ort der Chopf ynestrecki, und du isch si ganz nach zum Oberscht und het halblut wyter gfahre: «Weisch, er nimmt eso wüescht zwüschen use!»
«Warum hesch ihm de z’mahle gä?»
«I ha drum gmeint, er nähm minger zwüsch use weder üse, z’Höchstetten äne. Aber jitz trybt er’s no viel verflüechter. Mer hei ihm di mal föufesibezg Mütt Dinkel brunge, u du het er is bloß umen öppe föufesächzgi usegä, dä Gythung. U was bruucht dä sövel? Ds Wasser het er däich vergäbe. Es luuft ihm ja von ihm sälber, er bruucht nüt weder ufz’schütten u öppe chly z’luege, u dernah chan er sacke.
U wo-n-ig ihm’s gseit ha, het er mer ds bös Muul aghäicht u gseit, ds Haube syg Dräck gsi, wo mer ihm brunge heigi — ja, selig schwärs Gwächs, wie das gsi isch! Da cha me wyt ume luufe, bis me so öppis gseht.»
«Ja und jitz, warum brichtisch mer das alles? Was söll i mache?»
«E i ha gmeint, öppe chly z’Bode stelle mit ihm.»
«Ja lue, das geit mi drum nüt a, i han ihm nüt dry z’rede.»
«He?»
«Das isch sy Sach, i han ihm da nüt z’befäle. Är isch Müller.»
«E aber öppe chly...»
79 «Ja, tue mer da nid lang stürme! I ha der’s jitz gseit. ’s isch nid my Sach.»
«Nüt für unguet; aber i ha däicht, i well’s emel cho ge säge. U de, wüsset Der, gnädige Herr, das mueß de o gseit sy» — und jitz isch si no nächer zueche cho — «wie das e wüeschte Hung isch, wie dä aube redt über d’Obrigkeit — eh myn Gott im Himmel obe! Nei, we’s no e Grächtigkeit git uf der Wält. Da isch de no gflattiert gsi, was üse Ruedi, der Schmid z’Höchstette, öppe gredt het. U dä hei si de...» Si het ds Fürtech vor ds Gsicht gha und d’Ouge gwüscht und plötzlech fahrt si los: «Dä da äne, dä hätte si sölle häichen u verschryße. Ja, dä hätti’s verdienet, so wahr, daß i da stange, Herr Oberscht. Aber hinger dä hei si halt nit dörfe, so ne Schloßmüller!»
«E e, Froueli, bsinnn di, was d’seisch!»
«Ja, miera, so isch’s. Der Tüüfel...»
«Schwyg jitz und gang, göb daß d’ no öppis Dümmers seisch! — Sä da.»
Der Oberscht het der arme Querulantin es paar Chronen i d’Hand drückt.
«Dank heigit, Herr Oberischt. Der lieb Gott söll Der’s vergälte!»
«Ds andermal bring de dys Gwächs uf d’Höchstette-Mühli!»
«Ja wäger, das tuen i», seit si no im Usegah.
Di armi Frou isch dür e pflaschterete Hof uus. Luft und Räge sy vor der Hustür über se härgfalle, so daß si unwillkürlech der Chopf dergäge gstemmt und nid wyters um sech gluegt het. Mit eier Hand het si ds Chopftuech feschter azoge, di anderi het im Bieter ds Almose vom Oberscht chrampfhaft zsämegha. Aber wo si vor ds Hofgatter use chunnt, chehrt und du der Luft vo 80 der Syte het, da lat si’s la fahre. Der Müller het si gseh under der Türe stah. Mit beidne Füüschte fahrt si i d’Luft und fluechet ihm ds Wasser ab de Reder und Ungfell i ds Huus. Was si gseit het, het niemer anders ghört als der Sturmwind, wo-s wie ne bösi Saat i di graue Wulken ufe gwirblet und der Mißton dem blaue Himmel zuetreit het. Aber gseh het me’s i der Mühli und im Schloß, und dem Oberscht het di Pantomimen änet dem Gartehag i ds Härz griffe. Gange si alli so under mym Dach wäg? het er sech gfragt und isch mit ufgregte Schritten im Saal uuf und nider gange, bis syni Blicken uf di ufgschlagni Bibel falle. Er isch am Tisch blybe stah, het afa blettere, aber nume d’Syte z’Dotzetewys umegschlage. Er het nid rächt g’achtet, was druffe steit. I Gedanke het er geng di Frou im Kampf mit dem Rägeluft gseh über ds Moos dervo loufe, vo Zyt zu Zyt sech umchehren und d’Füüscht mache. Und jedesmal, wenn der Luft dür ds Kamin ab brüelet oder d’Butzeschyben a de Fänschter vornen erhudlet het, so isch es ihm dür March und Bei gfahre. Es isch ja nid bloß d’Chlag vo der Frou gsi, wo ne plaget het; er het scho lang gspürt, daß der Jammer vom Volk um ds Schloß ume tönt het wie ds Chute vom Wätterluft, wo a mängem Ort der Gruch vo däm i sech treit het, was i Bitzen a de Gälge ghanget isch.
Wieder und wieder isch der Oberscht i länge Schritte vom Kamin zum Fänschter und vom Fänschter zum Kamin gloffen und het geng nid chönnen eis wärde mit sech, was nen eigetlich eso plaget, er het sech doch nid chönne d’Schuld gä a däm Eländ, und o di gueten Absichte vo der Regierung het er ygseh. Je meh daß er drüber gstudiert het, descht meh isch ihm jitz sy Einsamkeit zum Bewußtsy cho. «Wenn i nume mit öpperem 81 chönnt rede!» Es paarmal isch er plötzlech blybe stah, het sech en Ougeblick bsunne, öb er nid zu disem oder däm Nachbar well. Aber — aber! Eine wie der ander zringsetum isch anderer Meinung gsi als är, das het er scho lang gwüßt, und zu nere Dischputation isch er gar nid ufgleit gsi. Ihm het numen e Möntsch gfählt, wo-n-ihm e chly würd lose, es Härz, wo-n-ihm e chly hülf gspüre, was är gspürt het. Albeneinisch isch’s nen acho, er möchti eigetlech ga Bärn yne. Und nah-ti-nah het er sech’s müessen ygstah, es wär ihm de drum z’tüe, öpper az’träffe, wo-n-er eigetlech sit der Nacht vor der Schlacht bi Wohleschwyl nümme het chönne vergässe, wil er denn gmerkt het, daß di Pärson ihm mit Interesse zueglost het, wo-n-er vo de Buebebärge gredt het. «Und de... nu, das sy Üsserlechkeite!» Wär i däm Ougeblick der Oberscht agluegt hätti, wäri vom Lachen agsteckt worde, wo dür sys Gsicht gflogen isch und jedem Merkige verrate hätti, was es gschlage het. Aber grad nachhär isch es wieder fyschter und suur dür syni Züg gange. Jitz het er nümme ds Froueli vo Höchstette gseh, sonderen a jedem Eggen und under jedem Loubeboge vo Bärn undersetzti Ratsherre mit styfe Mülisteichrägen und herte Gsichter, wo wie Schildwachen um sech luege.
I däm Troum het nen es lyses Chlopfen a der Saaltüre gstört. Ds Mühlikäthi isch cho säge, d’ Suppe syg uf em Tisch. Da fahrt ihm e Gedanke dür e Chopf. «Käthi», seit er, «chumm los», und dütet ihm, zum Fänschter vüre z’cho. Schüüch het es e chlyne Schritt gägen ihn ta, grad chuum sowyt, daß es nid widerspänschtig het bruuche z’schyne. «Chumm nume davüre!» seit der Herr vo Hünige, «i tue der nüt.» Ds Käthi isch wieder um nes Schrittli nächer cho; aber wie der Oberscht ihns arede 82 wott, fahrt’s mit menen erschrockene Blick dür ds Fänschter zrügg. Dem Oberscht isch dä Blick nid etgange; er luegt usen und gseht der Müller im Hof usse stah.
«Mhm», macht er und lat sech jitz nächer zum Käthi. «Los», seit er, «hesch du öppe scho meh öppis gmerkt, daß dy Vatter Händel het mit syne Chunde?»
«O bhüet’is», antwortet ds Müllers Tochter, «da wüßte mer öppis z’erzelle, d’Muetter un i. Sitdäm daß es eso böset het im Land ume, isch afe mängs gange. — Er gseht halt o so schwarz und meint geng, er mögi niene meh gcho. Er cha’s äbe nid vergässe, wies’ einisch gsi isch. Un ussen um möcht er o nid der Name ha, daß es hingerache gangi mit ihm, u drum isch er eso untane mit de Chunde. Mir sägen ihm’s ja geng, er tüej si nume schade dermit. Aber er lost is nüt.»
«Het er öppen o mit dem Schmid z’Höchstette z’tüe gha?»
Statt dadruuf z’antworte, luegt ds Käthi uf d’Syten und schwygt.
«Häb nume nid Chummer, i tuen ihm deßtwäge nüt z’leid.»
Der Oberscht het vergäben uf nen Antwort gwartet. Dem Käthi syni große blauen Ouge sy naß worde, und bald syn ihm glitzerigi Tränen uf e ruuche Chittel abegfalle. Es nimmt ds Fürtech vor d’Ougen und schluchzet.
«Der tuusig Gottswille heit Erbarme mit ihm!» bringt’s ändlech mit Müej und Not vüre.
Das isch dem Oberscht z’Härze gange. Mit feschtem Griff zieht er dem Käthi d’Hand abe, luegt ihm voll Güeti i ds Gsicht und seit ihm: «I wott nid meh wüsse, Gang jitz, Käthi, und häb nid Chummer!»
Ds Käthi hätti dem Oberscht gärn gä z’verstah, wie 83 dankbar es ihm sygi, aber es het nid gwüßt, wie das achehren und isch mit lutem Briegge dür e Gang uus gloffe. Der Oberscht het sech überleit und begriffe, was im Härz vo däm brave Meitschi vor sech gangen isch. Was ne ganz bsunders grüehrt het, isch der Gedanke gsi, daß das Meitschi, um das me sech no vor drüne Jahre grisse het, offebar nume ds Vatters Chummer und Erbitterung treit und drob vergässe het, wieviel äs sälber dür e Nidergang vom Familieglück ybüeßt het. «Es git doch albeneinisch no ne brave Möntsch», het er mit wehmüetigem Lache halblut gseit.
Wo-n-er i d’Äßstuben abe chunnt, gseht er uf en erschte Blick, daß sech der Töldi am Bode mit syne Schachfigure vertörlet. «Wär het dir die gä, Töldi?» fragt er. «Han i se gfunde», meint der Bueb mit uschuldige Boll-Ouge. «Ja, gfunde! Gib, das isch nüt für di, das sy myni Rößli!»
Me het dä Chram zsämepackt, und der Papa het wyters nid gschmählt, wil ihm dem Töldi sy Streich der Pfarrer vo Dießbach in Erinnerung bracht het. «I mueß doch zu däm wieder eis ga schachzable; es dunkt mi, mit däm sötti no öppis z’mache sy.»
Am glyche Namittag no het der Oberscht Wendschatz der Mantel umghänkt und isch z’Fueß gäge Dießbach zue. Der Räge het e chly nahgla gha und der Luft het ds Gwülk verrisse, so daß di breiti Flueh vom Stockhorn ihre neue Schneechrage het chönne zeige. Trotz dem ufründleche Wätter isch es dem einsame Wanderer wieder rächt heimelig worden im stille waldige Chisetal, und er het sech gfreut uf di verständnisvolli Gsellschaft vom Pfarrer.
Me het juscht dem Pfarrer Gryph Bscheid gmacht 84 gha, es warti de einen i der Loube hinde, er heig es Anlige. Der Pfarrer hätti grad derwyl gha, ga z’luege; aber im Momänt, wo-n-er ufsteit, fallt sy Blick dür ds Fänschter uf e Chilchhof übere. «E der Tag und ds Läbe!» seit er zur Frou, «lue jitz, da steit wahrhaftig der Hüniger wieder uf em Chilchhof äne.»
«Ach, Herr Jemerli», meint d’Pfarrfrou, «gang reich nen yne! Du muesch ne nid da so la stuunen und briegge.»
«Gi’mer ds Gwand und e subere Chrage!»
«Da.»
«Wo isch ds Ermelloch? — Nu!»
«E du tuesch jitz emel o ungschickt.»
«I cha nüt derfür, daß mer alles z’äng wird. — Lüpf e chly! — So, jitz no der Chrage! — Ai ai, du rupfsch mi.»
«E so häb e chly uuf! Wie wett i o i däm Gstrüpp inne chönnen es Häftli ytue?»
So wehmüetig es dem Oberscht am Grab vo syr Frou um ds Härz gsi isch, sy Stimmung het umgschlage wie Aprillewätter, wo-n-er der Pfarrer gseht sytlige dür ds Chilchhofgatter ynechäse.
«E e, Herr Pfarrer, wenn das eso furtfahrt, so müesse mer bald ds Töri la wyter mache.»
Me het sech d’Händ gschüttlet, und der Pfarrer het der Hüniger welle mache z’erzelle vo Länzburg und vom Ufstand. Aber der Oberscht het grad gseit, da gäb’s nid viel Gfreuts z’brichte. — ’s isch nid lang gange, so sy di Beiden i ds Pfarrers Studierstuben am Schachbrätt gsässe. Aber es het nid welle rücke mit der Partie, und der Pfarrer hätti bald afa gine.
«Nüt für unguet, Herr Oberscht», underbricht er ändlech ds Spil, «es dunkt mi neue, Dir syget hütt nid bi 85 der Sach, oder de heit Der viel verlehrt. Hei si z’Länzburg ekeis Zabelbrätt?»
«Es isch wahr», seit der Herr vo Hünige, «i ha der Chopf voll anderi Sache, i cha mi hütt gar nid zsämenäh.»
Dermit strycht er sech di schwarze Boucles über d’Achsle zrügg und leit sech mit zsämezogener Stirnen i sy fauteuil hindere. Der Pfarrer chrauet i sym graurote Bart und heftet di grauen Öugli gwunderig uf en Oberscht.
«Eigetlech han i öppis anders welle by-n-Ech, Herr Pfarrer.» Und jitz het der Oberscht ihm ds Härz afa usschütten über die truurige Verhältnis im Land umen und wies ne plagi, daß da nüt z’mache sygi.
Der Pfarrer Gryph wär eigetlech es wackers Mannli gsi und hätti scho no Sinn gha für d’Not vo der Zyt. Aber uf der andere Syten isch er ganz der Repräsentant und ds Chind vo sym Stand gsi. Ds sältmal hei d’Pfarrer kei Tägscht besser verstanden als «Seid untertan Eurer Obrigkeit!» Si hei sich sälber bständig vorgha: «Kein Kriegsmann flicht sich in Händel der Nahrung (si hei’s o nid nötig gha), auf daß er gefalle dem, der ihn angenommen hat.» Hätti me d’Lüt gfragt, was der Underschid zwüsche mene Landvogt und mene Pfarrer sygi, es hätt’s mänge nid rächt gwüßt z’säge. — Chilchen und Staat hei dennzumal enandere so fescht gha, daß es jedes gmeint het, es fiel um, wenn ds andere ließ la gah. Und so sy d’Pfarrer Handlanger und Trabante vo der Regierung gsi.
«Myn Gott!» het der Pfarrer Gryph uf ds Chlaglied vom Oberscht g’antwortet, «i weiß es wohl, es isch, wie Dir säget. Aber da isch nüt z’mache. D’Houptsach isch, daß si wieder Vertrouen i d’Regierung überchöme. Und 86 drum mueß me halt d’Regierung understütze, wo me nume cha.»
«Mit däm isch es nid gmacht», seit der Oberscht, «wenn d’Regierung lätz drinnen isch, so mueß me se nid no im Irrtum ga understütze. Wenn halt di verschidene Ständ unglychligi Läbeskonditione hei, so gspüre nid alli glych. Mängisch merkt halt de ds Volk öppis besser als d’Regierung. Da säge si geng: salus populi suprema lex esto. Aber de mueß me de nid ga ds Volk nachenäh, wenn men einisch lätz regiert het.»
«Das isch scho wahr. Ds Volk gspürt eso öppis», meint der Pfarrer lau.
Da hout der Oberscht mit der Fuuscht uf e Tisch und seit: «Und nid nume das. Es dänkt und überleit und wott öppis, ds Volk.»
«He he», meint der Pfarrer mit mene Blick uf ds Schachbrätt, «jitz weiß i nümme, wo myni Bure highöre.»
Daß der Pfarrer zmitts i däm Gspräch inne no a ds Spil het möge dänke, het der Oberscht g’ergeret. «Aber i weiß, wo si highöre», brüelet er, wäit mit sym wyten Ermel uus und wüscht mit eim Strich di ganzi Schachfiguregsellscheft i d’ Stuben use. Verblüfft luegt der Pfarrer i ds zornige Gsicht vo sym Partner; aber er bringt keis Wort vüre. Er wagt’s nid emal, syni Figure ga zsämez’läse, wo der Oberscht ne völlig spießt mit syne wilden Ougen und furtfahrt: «Ds Volk wott nid nume Gsicht und Händ vo syr Regierung gseh, es wott ihres Härz für sech ghöre schla, und da het’s es Rächt druuf, Herr Pfarrer. Es wott nid nume Pfleg wie öppe nes Chueli, es wott Liebi gspüre, Liebi. Und es het es Rächt uf Regänten und Füehrer, wo jeden Ougeblick parat sy, öppis uf sech z’näh, z’lyde für ds Wohl vom Ganzen und, wenn’s 87 nötig wird, o z’stärbe für ds Volk.» Der Oberscht isch ufgstanden und het mit usgstreckter Hand erklärt: «Das het äbe d’Buebebärge verstande. Das isch der Stärn vo Buebebärg, dä mueß wieder ufgah, und däm wott i folge.»
Der Oberscht isch dagstande wie nes Monumänt, und der Pfarrer het sech en Ougeblick zgrächtem gförchtet vor ihm. Er het ob em Bann, wo sy Gascht i däm Momänt uf ihn usg’üebt het, die gsäite Schachfigure vergässe, aber o d’Wort und d’Gedanke. Bewunderung isch über ihn cho, und zletscht het er dem Oberscht d’Hand gä und gseit: «Dir heit rächt, Herr Oberscht, hälf Ech der lieb Gott!»
Jitz isch’s en Ougeblick still blibe, da ghöre di Beiden unden inne grobi Mannsstimme zangge, und derzwüschen isch d’Stimm vo der Frou Pfarrer wie ne Murmelipfiff ihrem Ma i d’Ohre gschloffe. «Verzieht, Herr Oberscht», seit er und schiebt d’Stägen ab, ohni sech z’achte, daß der Hüniger hinder ihm härchunnt.
«Was git’s?» rüeft der Pfarrer.
«Chumm lue, di zwee da sy sech i d’Haar gfahre.»
Breitspurig geit der Pfarrer under di hinderi Hustüren und donneret use: «Friede sei mit euch!» «Das walt der lieb Gott, Herr Pfarrer», antwortet eine vo de Kampfhähne schlagfertig, aber der Pfarrer fahrt furt: «Was chunnt euch eigetlech z’Sinn? — Meinet dir, ds Pfruendhuus sygi e Pinte, he?»
Mit güggelrote Chöpfen und verchuzete Haare sy der Garnbuuchibänz und der Schlupf-Sameli i der Loube gstande, und uf em Bank näbe der Hustüren isch es tots Huehn gläge.
«Verzieht, verzieht, Herr Pfarrer», fat der Bänz a, «es 88 isch mer leid, daß mer Ech dä Lärme da anegmacht hei, aber der Schwander het mer eso ds bös Muul aghäicht, u ’s isch doch de gwüß o nid rächt...»
«Schwyg du, Flattierhung!» fahrt der Schlupf-Sameli derzwüsche. «I ha dir nüt z’liid da. Hättisch du mi i Rueh gla...»
«So, Manne, jitz isch guet für hütt, so reden i nid mit ech. — Es andersmal de. Bhüet ech Gott und heit Fride!»
Dem Pfarrer syni Wort hei Rueh gschaffe. Der Schlupf-Sameli, es strubs chlys Mannli, het d’Chappe glüpft und isch dervotrappet, het aber no gseh, wie der Bänz der Frou Pfarrer das tote Huehn mit undertänigem Chratzfueß darstreckt. Drum blybt er am Wägbord no einisch stah und brüelet zrügg: «Wart nume, i chume de scho no zu mym Rächt, wenn i scho nid e verreckti Gluggere darz’gheie ha.» Jitz het der Bänz sech ufbläit und uf sy Gägner los welle. Aber der Pfarrer het nen am Arm gnoh und hinderha. Dernah, sobald der Sameli verschwunde gsi isch und der Bänz no drümal undertänigscht het versicheret gha, der Sameli syg en Erz-Lugihung, het me ne du o verschickt. Hätt er o no einisch zrügg gluegt, so hätt er müesse gseh, wie d’Pfarrfrou mit fragende Blicken ihrem Ma das Huehn under d’Nase gha het. «Nei, nei», het dä sachverständig gseit, und du isch di chlyni Gsellschaft im Pfarrhuus verschwunde.
D’Ursach vo däm Lärmen isch gsi, daß der Bänz vernoh het, sy Schuldner stüüri dem Pfarrhuus zue. Uf das hi het er flugs a mene Huehn der Hals umdräit und isch gäge Dießbach zue. Und richtig het er dert der Sameli i der Loube vom Pfarrhuus gseh sitze. Scho zwo Stund het dä arm Tropf dert gwartet, er isch ja scho vor em Oberscht cho gsi und het dem Pfarrer sys Leid welle 89 chlage, so wie am Morge der Bänz dem Oberscht. Das het du dem Bänz nid Rueh gla, und er het probiert, ne ga z’verschüüche, isch aber a Lätze cho.
Ds pfarrherrleche Paar het du der Fall no mit dem Oberscht erörteret, und di beide Manne sy nid rächt einig worde drüber. Der Pfarrer het du sy Gascht no ne Bitz wyt hei begleitet, und wo-n-er umecho isch, het er syr Frou haarchly brichtet, was er für nen artigi Schachpartie mit dem Hüniger gmacht und was dä brichtet heig. D’Pfarrfrou het da ihri eigete Schlüß druus zoge. Si het se resümiert im Satz: «Im Schloß Hünige mueß halt wieder e Frou zueche, ’s isch nume das. Dä Ma het Längizyti.»
«Du chönntisch öppis rächt ha», het der Pfarrer gseit. «Wenn er di rächti fänd...»
No bündiger als d’Pfarrfrou het der Oberscht uf em Heiwäg syni Ydrück resümiert: «Also mit däm isch o nüt az’fa.» Er het natürlech der Pfarrer gmeint. Hingäge het er sech e chly mit dem Gedanke tröschtet, er chönnt ihm der Chnopf doch no ufdrücke.
*
Es isch Mitternacht vorby gsi, und der Mondschyn het i de schwarze Wälle vo der Chise gflackeret, da seit der Pfarrer zu syr Frou: «I chume zu keim Schlaf hinecht. Dä Oberscht — dä Oberscht! — Lue, wenn du ne nume gseh hättisch, wie-n-er da i der Stuben äne gstanden isch! Er macht mer Gedanke.»
«Mhm», sürmet d’Frou und dräit sech uf di anderi Syte, «wenn is nume das Huehn nid dervolouft.»
Der Pfarrer isch ob der Antwort so toub worde, wie am Namittag der Oberscht über ihn. Zum Glück isch er du uf em anderen Ohr bald ygschlafe.
Fünftes Kapitel
D’Sunne het so fründlech möge tue als si wellen und chönne het, da het’s vorusse nüt meh gä z’caressiere. Wenn o nid grad alles under em Schnee glägen isch, so het doch nienemeh öppis Läbigs, Farbigs us em gfrorene Bode vüre gugget. Und so hei di schönheitsdurschtige Sunnestrahle sälber müessen i di gheizte Stuben yne schlüüfe, für nes würdigs amusement z’finde. Si hei nid alli glychs Gfell gha. Aber ihrere paar bsunders luschtigi Strahle sy z’Bärn vo der alte Judegaß här dür nes Fänschter ynegstürmt, und die sy nachhär nümme gsi usez’bringe. I der große, eichig täflete Stube hei si e Maler a der Arbeit gfunde, und däm het müesse ghulfe sy. Si hein ihm wohl welle, und drum hei si-n-ihm sys Modell verguldet, villicht meh us Freud am Modell als us himmlischer Wohlmeineheit mit dem Maler. Und das Modell isch niemer anders gsi als — ds Kätheli Willading i nere prachtvolle Toilette, smaragdgrüene Damascht mit Marderpelz garniert. Das isch e Herrlechkeit gsi! Chönnte d’Sunnestrahle Tön vo sech gä, so hätti’s gklunge wie nes Orcheschter. Eine het sech i di weiche bruune boucles verwicklet, en andere het bald i den Ouge glitzeret, bald di sammetige Backe gstrychlet, bald isch er drüber abe gflogen uf di herrlechi Bruscht, wo ds Kätheli na der damalige Mode gar nid het gmeint müesse z’verstecke, so daß di luschtige Strahle sehr für ds Zytgemäße sech begeischteret hei. Wieder en anderen isch i d’Hand vernarret gsi, wo mit mene nachegmachte rote 91 Nägeli gspilt het, und der schüüchscht isch i de Fält vom Rock umegfahre, wenn er nid a nere guldige Broschen oder Agraffe bhanget isch. D’Mama Seckelmeischteri isch im Schatte gsässen und het mit der Regelmäßigkeit vo menen Uhrwärk Tapisserie gmacht.
Der Maler het ds luter Wasser gschwitzt, er isch den Ydrücke schier nid Meischter worde, so daß er mängisch vor Spannung vergässe het der Ate z’zieh. Aber no sünsch het er neue hütt trotz der wunderbare Belüüchtung sy liebi Not gha, nämlech mit dem Kätheli sälber, wo uf menen improvisierte Thron obe gsässen isch und vo dert über Maler und Muetter wäg het chönne zum Fänschter uus luege, über e Garte wäg, uf di alti Judegaß, wo zwar ds sältmal nume Ställ gstande sy. Es het der Blick uf nen Armlüüchter a der Sytewand sölle richte. Aber scho zum drittemal het ihm der Maler jitz afangen aghalte: «Un peu plus à gauche, Mademoiselle; s’il vous plaît. Fixez votre regard sur le candélabre, je vous en prie! — Seulement deux minutes encore.» Aber ds Kätheli het eifach e Mechanik im Äcke gha, wo-n-ihm geng wieder der Chopf gäge rächts dräit het. Oder het es sech einisch ebha, so sy doch d’Ouge nid vom Fänschter abcho.
«Allons donc!» isch ändlech d’Mama dem Maler z’Hülf cho, «lueg jitz einisch, wo de sott!» — Das het aber o nüt gnützt. Erscht wo du d’Mama ufgstanden isch und agfange het i der Stuben umefiegge, het du ds Kätheli nahgä; aber jitz het’s undereinisch Ameißen übercho und nümme welle stillsitze. Es het es Gchär gä, i däm ds Kätheli d’Oberhand übercho het, und du het’s es o no zwängt, daß me no chly a d’Luft müessi. Me wärdi ja ganz styf und gstabelig, wenn me so nen Ewigkeit da müessi still sitzen und keis Gleich dörfi rüehre. 92 Und göb was der Maler etgägegha het vo günschtigem Liecht und so wyters, me het nüt meh abbracht, und d’Mama het wohl oder übel müesse ga d’Pelzbrämichappen ufsetze, eso nes chlys Sammetchäppli mit nere riesige Wurscht vo Pelz, wo me vo eim Ohr zum andere zwäris über e Chopf treit het. Ds Kätheli hingäge het de ds Töchterebarettli uf syni wüelige Haar ufpflanzet. Das isch es chlyses, sammetigs Zylinderhüetli ohni Rand gsi, öppis Dümmers vo mene Huet het me nie gseh; aber wär hübsch gsi isch, isch’s halt o under däm Güpfi blibe. Natürlech het ds Kätheli o nen andere Rock agleit. Mit syr Muetter zsäme het’s gar verwändt es stattlechs Paar usgmacht. Der Maler het me zu sym Verdruß bis zum Ässe gschickt ga Band houe.
Underdessen isch a der Judegaß hinde der Herr vo Hünige mit mene Roßhandel fertig worden und het sech uf e Wäg gmacht a d’Grächtigkeitsgaß abe, wo-n-er de bi Verwandte het welle ga z’mittagässe. Er isch di hindere Gassen ab. Aber, wo-n-er dür d’Chrüzgaß vüre wott, isch juscht grad der Groß Rat usgange, und di Zwöihundert sy i dicke Schwärme d’Rathuusstägen ab und dür d’Chrüzgaß cho. Ganz schwarz isch es derhärcho, es Gwimmel vo schwarze Barett. Zu der Zyt het ds Ratsherrebarett d’Form gha vo menen abgstumpfte Spitzhuet. Es isch überzoge gsi mit schwarzem Sammet und verziert mit schwärguldige Chettene. Um e Hals het me der gfältlet Radchrage treit, derzue ne Radmantel, churzi Pluderhosen und Strümpf mit Schnalleschueh. Natürlech het under jedem Mantel e währschafte Däge vüregluegt. Das het alles in allem sehr e respäktablen Ydruck gmacht, bsunders bi fyrlechen Ufzüge. Aber hütt isch merkwürdig viel Läben im Schwarm gsi. Es isch viel und 93 ufgregt brichtet worde. Me het vieli Chöpf gseh sech schüttle, Händ i der Luft umefahre. Alli Bott isch da oder dert e Gruppen i ds Stocke cho; zwee Ratsherre sy sech nächer trätte, hei geschtikuliert, enandere bim Mantel zupft, sech abgwunke, gstampfet, der rot Chopf i Äcke gworfe, sogar mit der Hand uf ds Dägegfäß gchlopfet. A der Chramgaß het sech der Schwarm afa uflösen und d’Bewegung het sech i einzelne Gruppe wyters furtpflanzt. Da und dert isch öppen einen allei mit Chopfschüttlen oder Achselzucke dervogloffe.
Aber zimlech e dicke Trübel isch dür d’Chrüzgaß grad gäge d’Junkeregaß und d’Chilchgaß vürecho, und da drunder sy juscht vo de gwichtigschten es paar gsi, mit bsunders läbigen Ougen und tief grunzlete Stirne. Das het’s du üsem Oberscht gar nid chönne, und er het, ohni sech z’bsinne, der Rückzug gäge Chilchhof aträtte, für dert z’warte, bis der Schwarm sech völlig verloffe heig.
Im glychen Ougeblick aber sy d’Frou Seckelmeischter Willading und ihri Tochter juschtemänt vom Chilchhof här cho, vermuetlech mit der Absicht, der Herr Seckelmeischter az’träffe. Der Oberscht het gspürt, daß ihm e Bluetwällen über ds Gsicht louft, was ne chly geniert het. Mit flottem coup de chapeau geit er uf se zue, und als cavalier, wo i frömde Lande glehrt gha het sech bewege, füehrt er dene Damen ihri Händ a d’Läfzge. Er het es luschtigs und freimüetigs Wiederseh gfyret mit dem Kätheli und der Mama gseit, wie-n-er sech glücklech gschätzt heig, z’Länzburg d’Bekanntschaft vo ihrer Tochter chönne z’machen und wie-n-er ihre Muet bewunderet heigi, daß si da so dür ds Land uuf gritte sygi.
Da sy si no dranne gsi, wo der Papa Seckelmeischter i syr zürnende Majeschtät zue ne gstoßen isch. Chuum het 94 er ghört, daß si vo Länzburg rede, so platzet er los: «Ja äbe, di sapperlots Trible!» Und jitz sy no anderi zueche cho, di Froue cho grüeße, so daß der Oberscht plötzlech zmitts im Willading-Clan inne gstanden isch. Er het sech desse nüt gha z’beschwäre. Me het sech merklech um ihn interessiert, und eis het ds anderen überbotten i Höflechkeit gägen Oberscht. Hätt men ihm Zyt gla zum Nachedänke, so wär ihm villicht di ganzi Liebeswürdigkeit ender chly unagnähm worde. Aber er isch so i ds Gspräch ynezoge worde, daß ihm nid viel Zyt zum Philosophiere bliben isch.
Der Herr Seckelmeischter het der Oberscht absolut zum Ässe welle ha und het ne mit sech d’Louben uuf zoge. Di beide Froue sy vor ne här zoge. Zwee wyteri Ratsherre, e Cousin, Hans Albrächt Willading — me het nen im Familiekreis Brächt gnennt — und e Schwager vom Seckelmeischter namens Herbort, sy hindenache cho und hei, so guet’s gangen isch, sech a der Konversation beteiliget.
Der Papa Willading het sech usgredt und nah-ti-nah sy rüejigi Jovialität wiedergfunde. Bim Ässen isch der Oberscht rächts näbe d’Frou Seckelmeischteri cho z’sitzen und het ds Kätheli vis-à-vis gha. Im Afang isch männiglech geniert gsi, di drei Ratsherre, wo der Chropf voll Politik gha hei, wäg em Maler, der Maler sälber, wil er das gspürt het, ds Kätheli, wil ihm füf Pärsone zviel am Tisch gsässe sy, d’Mama, wil si sech für e korräkte Verlouf vo däm dîner mit allne syne Näbenerschynunge verantwortlech gspürt het, und der Oberscht exakt us em glyche Grund wie ds Kätheli. Du isch du der Yvorne cho, und du het’s du allne zsäme glugget, ohni daß es ne grad bewußt gsi wär.
95 «Was säget Dir zu däm, Herr Oberscht?» fragt erwartungsvoll der Husherr und wüscht sech e guldigi Waadtländer-Tränen us sym Patriarchebart.
«Nüt, Herr Seckelmeischter, da mueß me nüt derzue säge.» Mit luschtigem Blinzle setzt der Oberscht sy schöne Bächer a d’Läfzgen und bestätiget dem Herr Willading syni Erwartunge mit mene länge, länge, behagleche Zug.
Di politischi Konversation het men im Hinblick uf e Maler i den unverfänglechschte Punkte wieder ufgnoh. Se ganz la z’blybe, wär na der hüttige Ratssitzung dene Herre nid wohl gsi zuez’muete. Der Oberscht hätti se wohlfeil gä; aber juschtemänt ihn het me mache z’rede. Me het ihm erzellt, der Landvogt vo Trachselwald, der Sämi Tribolet, wo me wäge syr ungrächte Herti gäge di Undergäbene zur Verantwortung zoge het, heig sech mit sym Brueder, dem Jakob, drahi gmacht, nachez’wyse, daß sy Amtsvorgänger, der jitzig Venner Früschig, ’s no erger tribe heig, und jitz lige si im Prozäß mitenandere.
«Es isch doch es Glück», meint der Oberscht, «daß me di Trible bi den Ohre nimmt. Dä vo Trachselwald het’s emel verdienet. Dä söll nume schwyge, vowäge dert isch es äbe geng nam Grundsatz gange:
‹Mach Mischt,
Wil daß d’Landpfleger bischt.›»
«Es söll nid fähle, i bin Ech guet derfür», seit der Seckelmeischter.
Und jitz fat der Oberscht, ermuetiget dür d’Etrüschtung vom Seckelmeischter über di herte Landvögt, wo mit ihrem uvernünftige Gyz ds ganz Unglück verschuldet 96 heige, a, syni Ansichte loslege. Und wieder het er d’Buebebärgen azoge. Di drei Ratsherre hei d’Ohre gspitzt, der Papa Willading het sinnend der Bart gstriche, und ds Kätheli het begeischtereti Blicken uf sys vis-à-vis gworfe. Ds erschte byfällige Zuenicke vo de Tischgnosse het dem Oberscht wohl ta, aber nah-ti-nah, wie meh daß er ds Gfüehl übercho het, er tüej offeni Türen yrönne, het er a innerer Freudigkeit ybüeßt. Er het schwäre Widerspruch erwartet gha, und jitz het’s ne dunkt, er ryti über läärs Fäld, und das unagnähme Gfüehl, het er gförchtet, tüej ne de sälber etwaffne. Das um so meh, als er ganz dütlech gmerkt het, daß di ganzi fridlechi Überystimmung numen uf Mißverständnis gfueßet het und daß di drei Herren alles lätz ufgfasset hei.
Er het under anderem bitter drüber gchlagt, daß d’Willkür vom Samuel Tribolet ds Zuetrouen i d’Regierung undergrabe heig und daß me jitz müeß Opfer bringe, für das Zuetroue wieder härz’stelle.
«Ja», het der Seckelmeischter druuf g’antwortet, «es isch sech wohl derwärt, öppis derfür z’opfere. Für üs Alti zwar luegt ja nüt meh derby use, aber der Säge vo de Chinder isch doch ds schönschte Dänkmal.»
«O wenn nume», fahrt der Hüniger furt, «für ds Landvolk jitz wieder öppis useluegt! Geit’s ne wohl, so chunnt de ds Vertroue ganz vo sälber.»
Der Herr Herbort het sech o mit däm yverstanden erklärt und derzue gseit: «Ja nu, si hei jitze gseh, wohin es füehrt, wenn me wott gschyder sy als d’Regierung. Di Lätzge wird ne no lang gä z’dänke.»
«Das scho», meint der Oberscht, «aber si sötte drüber chönne vergässe, was zu der Lätzge gfüehrt het, i meine d’Verbitterung.»
97 «Das wärde si jitz de scho, me het ne ja großi Konzession gmacht. Me het ds Trattegäld ufghobe, me het d’Handwärkszünft uf em Land abgschaffet, me het d’Kompetänze vo de Landvögt reduziert und de Grichte derfür meh gä, me erloubt ja jitze jedem Schlufi ne Dägen umz’hänke. Was weit der meh?»
Uf das abe tuet der Seckelmeischter en usgibige Schluck us sym Bächer, wie eine, wo dänkt, eso ne gäbige Meischter heig sy Schoppe verdienet.
«Ja», probiert der Oberscht wyter, «es isch nume schad, sy si nid ringer derzue cho. Leider Gottes vergißt me Wohltate liechter als Unrächt. Under üs gseit, hei si-n-is eigetlech das alles meh oder weniger abdrückt, und mit däm chunnt ds Zuetroue nid wieder. Me sött ne jitz no chönne bewyse, daß me nes Härz für se het, daß si eim eigetlech lieb sy.»
«Ma foi», byschtet da der alt Herr Willading und lachet. «Loset, guete Fründ, das isch e chly viel verlangt uf ne settigi Gschicht abe!» Und der Brächt meint, das gäb’s de einisch im tuusedjährige Rych, aber einschtwyle bring me ne Hund i der Dressur mit der Pöitsche wyter als mit Tätschle. Da leit ihm sy eltere Vetter d’Hand uf en Arm und lachet nen uus: «Aber e Hund tuet de o nid zinse. — Nei, der Herr Oberscht het etschiden öppis rächt, das giben i zue. Me mueß ne jitz wieder e chly chüderle. Das wird ganz am Platz sy und villicht Wunder würke.»
Dem Oberscht isch es uf das hi fascht verleidet; aber no einisch setzt er a: «I förchte, mit däm syg’s nid gmacht. Me mueß dütlech bewyse, daß Liebi im Regimänt sitzt. I meine, wär dem Volk mit der Tat bewyst, daß er öppis cha uf sech näh für ds Gmeinwohl, dä gwinnt sys Vertroue.»
98 «Sehr richtig», seit der Herr Willading, «aber es wird niemer bestryte, daß mir viel uf is nähme für ds Gmeinwohl. Es isch öppe kei Schläck, was mer das Jahr düre hei müessen uf is näh, für di ganzi Souerei wieder i d’Ornig z’bringe. Numen isch es schwär, das de Lüte begryflech z’mache.»
«Am beschte verstande si’s, wenn men o sys Läben i d’Schanz schlat für se», seit der Oberscht.
«Pärse», bestätiget der Herr Willading, «pärse. Da drüber het me sech übrigens z’Bärn nie gha z’beklage.»
«Und no dä Summer», meint der Brächt, «het mänge vo üsne Lüte für di gueti Sach i ds Gras bisse.»
Das isch du mit menen allgemeine Glächter beantwortet worde. «O o, Brächt», het ds Kätheli derzwüsche gworfe, «das wird de Bure mächtig imponiert ha! Da chönnte si ja ds Glyche säge.» «E ja», git der Brächt e chly piquiert ume, «am Änd sy die, wo a de Gälge hange, o für ds Gmeinwohl gstorbe.»
Der Oberscht seit still für sich: «I gwüssem Sinn wohl», und versteckt sy Nasen im Bächer. Im stille het er Gott danket, daß ds Ässe scho lang fertig gsi isch und daß me het dörfen ufstah. Für hütt het er vo der Politik gnue gha. Und wär nid ds Kätheli da gsi, so hätt er pressiert für hei. Aber solang das umewäg gsi isch, het der Oberscht niene chönne nei säge, und so isch es spät worde, bis er sech losgrisse het, für sys Roß ga la z’sattle.
«E nu», het der Herr Seckelmeischter bim Abschid gseit, «Dir heit mer e großi Freud gmacht mit Euer Visite. Es tuet eim wohl, mit Lüte chönne z’brichte, mit dene me sech so guet versteit. Au plaisir de vous revoir bientôt!» Und der Brächt het dem Oberscht ungheiße versproche, er chöm de bald einisch ga Hünige.
99 Wo der Oberscht ändlech d’Stadt ab gritten isch, het’s scho afa fyschtere, und a eint- und anderem Fänschter het me Liecht gseh. Der Hüniger het viel gha z’dänken und weder linggs, no rächts gluegt.
Ihm hei d’Erläbnis vo däm Tag ender Chummer gmacht. En andere hätti a sym Platz sech nid gwüßt z’fasse vor Freud, het er doch gseh, daß er nume d’Hand bruuchti usz’strecke, für mit nere schöne, piquante, ryche Frou ne sichere Sitz im Rat, en yflußrychi Verwandtschaft und was weiß i no was alles yz’heimse.
Der Oberscht Wendschatz hingäge hätti sech es Schwärt gwünscht, mit däm er ds Kätheli us syr Verwandtschaft hätti chönnen usehoue, vowäge das het er dütlech usegspürt: Wär sech dert i d’Verwandtschaft ynegla het, isch kei freie Ma meh gsi. Und het er a d’Lüt vo syr Herrschaft dänkt, so het er sech gseit, jitz müeß er dene läben und dert zeige, wie me sech ds Volk verpflichti, sünsch chönnt men ihm mit Rächt vorha, er machi schöni Wort und läbi sälber nid dernah.
Zum Kätheli aber het’s ne mit unbändiger Gwalt zoge.
Und derby het er de no nid emal gwüßt, was er, ohni nume dra z’dänke, bim Kätheli erwürkt het. I der Familie het me bis jitz nüt anders gwüßt, als daß es e Modenarr gsi isch und sech vo allne junge Lüte het la der Hof mache, für eine nam anderen am Bändel umez’füehre und se de uf di uverschantischti Manier bi erschtbeschter Glägeheit la z’flädere. Und jitz hütt, wie der Hüniger uftouchet isch, isch es duuch und vernünftig gsi, wie i syne Chinderjahre — eifach wie nen umgchehrte Händsche. D’Familie Willading het e guete Tag gha und sech no meh settigi gwünscht.
Sechstes Kapitel
Kei Frag, der Oberscht Wendschatz isch Härz und Seel vo Hünige gsi, ja eso ganz, daß o denn, wenn er einisch e Tag, zwee, furt gsi isch, ds fridleche Läben im Schloß und drum ume nid erlöschen isch.
Wo-n-er i der sälbe Nacht uf chalt-glitzerigem Schnee ds Bollholz ab gritten isch und pressiert het für hei, nid bloß für sech im warme Bett ga z’strecke, sondere für wieder i däm Hei z’sy, wo-n-er mit syr mannleche Härzesgüeti heimelig dürwärmt het, da het d’Treui i zwone Gstalte gwachet, im Mühlikäthi, wo näbe ds Töldis Bettli gspunnen und albeneinisch es lyses Gsatzli gsunge het, und im Hund. Dä isch vor ds Oberscht Schlafstube gläge, het der Chopf uf di grad vor sech gstreckte Talpe gleit gha, d’Ohre spitz ufgstellt und mit grüen-schillerigen Ouge dür e stockfyschtere Gang uus gluegt. Und wenn’s ganz müüslistill gsi isch, so het me d’Mühlisteine hinder em Saal ghört rumple.
Öppe zwo Stund später isch der Hund urüejig worde, d’Stägen ab düüßelet und het i der Hallen unden afa süüne, wil er der Huefschlag vor em Stall ghört het, und sobald öpper d’Hustür ufta het, isch er mit lutem Bälle dür e Hof uus gschosse. Ds Käthi het sy Poschte nid ender verla, als bis der Oberscht cho isch und ihm erloubt het, z’gah, und währed der Wachtablösung het de albe der Töldi, ohni ’s z’ahne, im süeßischte Schlaf über sy Vatter gwachet. ’s isch nid unnötig gsi, vowägen en Offizier vo anno dennzumal het gwöhnlech nid d’Ouge züchtig 101 nidergschlage, wenn er so nach a nes schöns jungs Meitschi cho isch.
Am Morge hei der Töldi und der Hund gwettyferet, für der Oberscht ga z’moleschtiere, emel im Winter, wenn’s ekei Grund gä het, früech ufz’stah, so emel o z’morndrisch na däm Ritt ga Bärn. Aber hütt isch dem Papa sy Geduld um öppis früecher erschöpft gsi als sünsch. Er het syni Plaggeischter bald use gmuschteret, und wo-n-er am Fänschter steit und de Chräje zueluegt, wo im Näbel uf de blutte Boumchrone dasumegfäcklet sy, isch ihm d’Wält schuderhaft grau vorcho. Der Wyluun isch verfloge gsi und het fascht nume d’Gedanken a mißratene politische Meinungsustuusch vom vorige Tag hinderla. Und nid lang isch es gange, so isch der erscht Bittsteller dem Hag nah dem Schloß zuegschlichen und het gluegt, öb der Chriseggle-Chrigel nienen umewäg sygi. Es isch ja kei Tag vergange, wo nid irged öpper dem Oberscht isch cho ds Härz lääre, und hätt er erscht gwüßt, wie mänge lieber daheim bliben isch, als dem «Undervogt» ab der Chrisegglen i d’Händ z’falle, es hätt ne no zvollem z’Bode drückt.
Gäge Mittag sy emel du o der Garnbuuchibänz und der Schlupf-Sameli agrückt. Der Oberscht het se zitiert gha und hütt ihri Händel welle zu fridlechem Ustrag bringe.
Mit g’ölete Sätz und Redesarte het der Bänz syni Asprüch no einisch vorbracht, und der Oberscht het sech i Geduld gfasset. Isch das scho ihn ordlech schwär acho, so isch es de der Gägepartei gar über ds Mäß vom Erträglechen use gange, so daß der Schloßherr meh als einisch der Finger gäge Sameli ufgha und gseit het: «E e!»
102 «So wär also di Sach», het der Bänz sys plaidoyer gschlosse, «üse gnädige, güetige Herr wird ja wohl ygseh, daß i ds Rächt ha, di sächzig Batze vom Schwander yz’fordere; di föif Halbbatze, wo-n-i no z’guet hätti, will ig ihm ja erla, emel für das Jahr.»
«Dräck — sächzg Batze! — Wodüre sächzg Batze? Föif Pfung bi der schuldig u ke Chrüzer meh; da hesch se, u dernah la mi i Rueh!» Mit dene Worte zieht der Sameli es gruusigs, schmierigs Seckli vo nere Söublatere vüren und zellt sibenedryßg und e halbe Batzen uf e Tisch.
«Das macht sibenedryßg u ne haube», chähret der Bänz, «sächzg muesch vüremache. Gib ume, gib! Du hesch ja no meh da!»
«Föif Pfung, so hi mer’s abgmacht, u fertig!»
«Föif Pfung, du dumme Hung! Föif Pfung macht zwöiesächzg u ne haube.»
«Aber nid z’säubisch, wo mer mitenangeren abgmacht hi.»
«I hätti scho färn meh dörfe höische. Wenn i nid us chrischtlechem Erbarme nes Ysähe mit der gha hätti...»
«So», seit der Oberscht, «vorlöufig weiß i jitz gnue. — Lue, Sameli, du bisch halt lätz brichtet. Di füf Pfung sy der Zins vo hundertfüfezwänzg Pfund, wo dy Vatter vom Bänz ufgnoh het, und das isch i barem Gäld uszahlt worde, nid numen i Pfund uf em Papier. Und wil z’sälbisch ds Pfund zwölf und e halbe Batze gulte het, so het also dy Vatter hundertfüfezwänzg mal zwölf und e halbe Batze, das macht — wart jitz — tuusigfüfhundertzwöiesächszig und e halbe Batzen übercho, dänk i gröbere Sorte, aber item, und jitz muesch du halt das verzinse.»
103 Dem Sameli isch es ganz trümmlig worden ob dene Zahle. D’Ouge syn ihm schier us em Chopf use cho, wo-n-er der Oberscht gschouet.
«Das wird der däich öppe nid ärscht sy?» macht er ändlech und zieht sys Muul zu mene verlägene Lache so wyt usenandere, daß di rote Bartstuffle schier Längizyti nanenanderen übercho hei.
«Ja wohl wäger, Sameli, so isch es.»
«Wo isch de das Gäud hicho? I ha nie sövu binangere gseh!»
«He, das steckt halt im Heimetli.»
«Heeeh, däich wou; es nähm mi o wunger wo?»
Der Oberscht het uf all Wys und Wäg probiert, dem Sameli di Sach klar z’mache, aber es het ihm nid yne welle. Und zletscht, wo du der Schloßherr afe bald d’Geduld verlore hätti und der Sameli gmerkt het, daß es halt doch ärnscht syg und daß er sächzig Batze müeß zinse statt sibenedryßg und e halbe, het er ds luter Wasser afa pläre.
«Fiat justitia!» het der Oberscht fyrlech gseit, «mach vüre, Sameli!»
Und der Sameli het dür Träne düre wyteri zwöiezwänzg und e halbe Batze vorzellt, und bim letschte het er e böse Fluech verschlückt.
«So», seit der Oberscht zum Garnbuuchibänz, «da hättisch dy Sach, wottsch ihm di zwee und e halbe schänke?»
«Ja, gärn, gnädige Herr. Der lieb Gott söll Ech Eui Grächtigkeit vergälte!» meint der Bänz.
«Aber jitz chunnt öppis anders», fahrt der Oberscht zum Etsetze vom Bänz wyters. «Lue, das cha nid so wyters gah. Du gsehsch ja, der Schwander vermag nid, däwäg 104 z’zinse. Und du vermasch es schynt’s o nid, dys Gäld eso la z’stah, wie-n-är’s vermöchti ’s z’verzinse.»
«Wäger, wäger nid, gnädige Herr.»
«He nu, so tuesch du mir dy Gült abträtte. I zahle der’s zum verbriefete Wärt zrügg, und dernah isch d’Sach myni. — Isch’s Ech Beidne rächt so?»
Di Beide sy mit Freude druuf ygange, der Bänz, wil er so sys Gäld umegseh het, der Sameli, wil er bim Oberscht meh Barmhärzigkeit het z’erwarte gha als bim Garnbuucher. D’Sach isch i ds Blei cho, und wo der Hüniger di beide Manne verschickt het, het er zum Sameli gseit: «So, jitz bisch myne, über ds Jahr wei mer de luege.» I sy Zinsrodel aber het der Oberscht nachhär zu däm Guethabe gschribe: «Bis uf Anbruch besserer Zeyten, id est bis Rät und Bürgere ze Bern de Stern uß Bubenberg wieder ufgangen — ohn Zins.»
Für e Schloßherr vo Hünigen isch mit däm der Handel erlediget gsi; aber hinder sym Rügge het er i aller stille Schändlechkeit der Instanzezug hindertsi gnoh und das bi beidne Parteie. Dem Schwander hei di tuusedfüfhundertzwöiesächzg und e halbe Batze, wo i sym Heimetli hei sölle stecke, kei Rueh meh gla. Zerscht het er sys Hüsi schier z’underobe grüehrt. Es isch kei Spalt und keis Muusloch verschonet blibe. A alls tuusigs het er sech jitz wieder welle bsinne, wo sy Vatter uf em Todbett no söll gseit ha. Frou und Chinder hei ihri Hirnschädle müesse lätz mache, für hälfe nachez’sinne, und wo dert drinn o nüt meh het welle vürecho, so het me du ds Bschüttiloch gläärt, bis kei Fingernagel voll Ruumi meh isch drinne gsi. Und zletscht isch me no zmitts im Winter bi Nacht und Näbel dür e Toppwald i Wildeneygrabe hindere zu nere Wätterhäx ga frage, wo me sött grabe. 105 Und du het me glochet und wieder glochet. Was öppe no Gröukts im Chemi ghanget isch, isch nah-ti-nah im Wildeneygrabe mit Appetit verzehrt worde, und derwylen isch im Schlupf der Hunger Ghusme worde. Gäld isch nid nume keis vürecho, sondere d’Söublateren isch um und um gchehrt worde, und kei Chrüzer het meh welle druus vüregheie. Dem Schwander Sameli aber isch es chatzangscht worde, wenn er a Hüniger dänkt het und a Zinstag. Und wenn er alben im Schlaf gstöhnet het: «Jitz bisch myne, het er gseit», so hei si gmeint, er gsej ganz en andere. Da hätti du der Pfarrer Gryph zueche sölle, aber sitdäm me zur Wildeney-Schwümmlere gloffen isch, het ein ds Gwüsse nümme zum Pfarrhuus zueche gla.
Änet der Chise, i der Garnbuuchi, isch me neuen o nid zur Rueh cho. Natürlech het der Chriseggle-Chrigel alles vernoh gha und isch dem Bänz uf de Färsere gsi und het derglyche ta, är, Chrigel, heig ihm bim Oberscht z’bescht gredt. Mit ds Tüüfels Gwalt het er dem Garnbuucher wellen es Trinkgäld abchlemme. Es isch ihm nid grate.
Aber wo der Garnbuuchibänz geng und geng wieder het Chuder i den Ohre gha, isch es du wenigschtes zu öppisem cho, wo ganz Frymettige dem Bänz im stille gönnt het. Der Chrigel het einisch Mittel und Wäg gfunde, mit dem Bänz z’loufe, wo-n-er a menen Abe gäge d’Garnbuuchi zue gangen isch. Der Bänz het sech gförchtet, wie wenn es Dotze Röuber hinder ihm här chäme. Der Chrigel het um d’Stude gschlage, und der Bänz het sech vor Angscht afa überlege, öb er ächt nid am Änd gschyder tät, ändlech z’begryfe. Über däm sy si zur Garnbuuchi cho, und der Chrigel het gmerkt, daß er für hütt no einisch mit lääre Händen uf d’Chriseggle 106 müessi. Das het ne möge, und wo der Bänz mit erliechteretem Härz dem unerwünschte Begleiter guet Nacht seit, packt ne dä myt syne Landschnächtetöpen a syne länge ryschtige Haare, hudlet ne, daß Gott erbarm, und seit ihm: «Gang schnuuf uf dyne Gäldseck, du Batzechlemmer! Aber zerscht muesch mer no einisch dys Sprüchli säge. Säg schön: ‹E ruehsami Nacht, Chrischtian, das walt Gott!› — Säg schön!» Derby het er nen am Schopf gha, wie ne Geier es Lamm. Der Bänz het vor Angscht chalt gschwitzt und gseit: «Guguguguetnacht, Chrischtian...» — «Nu nu, wyter! Wie seischt albe?» — «Das wawawawawa...» Wyter isch der Bänz nid cho. Der Chrigel het nen erhudlet und dasuusgschosse, daß er halb sturm uf ds Huus zue zwirblet isch.
Das het e schönen Ufruehr gä, wo der Vatter mit sym verchuzete Höuel und totebleich i d’Chuchi isch cho z’schieße. Ds Stüdi het schier d’Pfanne la trohlen und na der Muetter brüelet, und no göb der Bänz wieder rächt zue sech cho isch, het sech di ganzi Bsatzig vo der Garnbuuchi um ds Chuchifüür ume versammlet gha. Us allne Löcher isch es cho z’räble, und wär scho z’Sädel gsi isch, isch bluttfüeßlige d’Leiteren ab cho z’tätschle. Ds Stüdi het d’Pfannen abgstellt gha und dem Vatter mit mene Chienspan i ds Gsicht zündtet. Er het nume bruuche z’säge: «Der Chriseggler», so het scho alles errate gha, was gange sygi. «Jitz bim Tüüner mueß dä Uhung z’bodebättet sy», het d’Muetter gseit, «un i tues’ nid angersch!» — «Gät jitz afe dem Vatter es Brönnts, es isch ihm ja no ganz gschmuecht!» — «Stüdi, ds Bättbuech!» — «Es stiit drum nüt eso drinn, i ha ja scho di mau gluegt, wo-n-is Hörle-Gödu ds Wasser verriiset het.» — «Däm Uflat tät me ringer e chly der Gring versaube.» 107 So isch erhitzget dürenandere gredt worde, und ds Änd vom Lied isch gsi, daß men um ds Füür umen isch blybe hocken und daß der Inhalt vo der Brönnts-Gutteren ordli gminderet het. Di andere hei drum du o no grad e Schluck gnoh für e Chlupf, nid nume der Vatter.
«Seh, wär het der Zapfe?» seit ändlech der Bänz, «machit jitz, daß der ungere chömit!» D’ Muetter het der Zapfe geng no i der wüetige Fuuscht gha. Wo si ne wott uf d’Fläsche tue, seit si: «Das isch si ja nümme derwärt», und läärt ds Glünggli i ihre vergallete Magen abe. Me het sech du zletscht no gfragt, öb me nid zu de Kapuziner uf Schüpfheim sött oder am Änd zur Wildeney-Schwümmlere, für di ganzi Chriseggle la z’verblitzge. Aber me het du dänkt, das tüej enandere doch nüt und syg alls der glych Dräck. — Guet Nacht!
Und zmorndrisch isch es jedes syr Arbeit nache gange, und wo der Chriseggle-Chrigel mit verschmitztem Gsicht a der Garnbuuchi vorby dem Schloß zue gwanderet isch, het ihm niemer d’Freud gönnt, der Erger la z’merke.
Underdesse het der Pfarrer Gryph, wo vo dene Nachspil no nüt gwüßt het, Glägeheit gfunde, synen Amtsbrüeder vo de Nachbargmeinde dem Oberscht sys Lob z’singe. Er isch rächt warm worde derby, und die Herre, mit Usnahm vo menen alte Griesgram, sy eis worde, zum Hüniger müeß me Sorg ha und ne dür Predig und Seelsorg understütze, da chönnti öppis Guets druus wärde. Voller Freud het der Pfarrer Gryph das bi der nächschte Schachpartie dem Oberscht brichtet, und sit langer Zyt isch dä niemeh so glücklech heigritte wie denn. Das wär jitz no öppis, het er sech gseit, wenn me dür d’Pfarrer chönnti e früsche Zug i ds Land bringe.
Aber er het nid mit der Staatskluegheit vo de Pfarrfroue 108 grächnet gha. Die z’Dießbach het bhertet, zerscht müessi z’Hünigen e Frou zueche, de wärd es sech de erscht zeige, ob der Oberscht nid uf anderi Gedanke chömi. Di andere Pfarrfroue hingäge hei ihrne Manne zuegredt, si wärde doch nid öppis Dumms eso ga astellen und’s mit der Obrigkeit ga verchachle. Me syg ja wohl däwäg. Der Zähnte chöm scho so mager gnue, gschwyge de, wenn me de Bure no gieng ga d’Chöpf groß mache. Und verderbi me’s de gar no mit de Junker, so chönnti der Schmutz bald mindere. «M’m, Mandli, da wei mer nid öppis ga versperze!»
So isch du im nächschte rendez-vous vo dene Pfarrherre ganz en andere Luft gange, und dä alt Griesgram het liechts Spil gha, darz’tue, daß es gfährlech wär, däm gueten Oberscht Wendschatz bi synen idealischtische Pläne ga z’handlangere.
Änds Horner isch eine ga Hünige cho, wo am Ässe bi ds Willadings chuum ds Muul ufta, derfür aber d’Ougen offe gha het: der Maler. Mit nere großen abgschabete Lädermappen isch er agrückt und het dem Oberscht im Saal obe ne chlyni Kopie vo ds Käthelis Portrait uspackt. Dem Oberscht syni Ouge hei ufgflammet; aber gseit het er nid viel drzue. Im Gägeteil, er het sech so rumpelsurig wie nume müglech gstellt. Aber e schlächtere Komediant het’s nid liecht gä; d’Verliebtheit het ihm völlig us allne Poren use gluegt. Der Handel isch bald richtig gsi, und der Maler het sech nüt gha z’beklage. Grad nach em Maler isch o sys Wärk verschwunde; der Maler isch ga Luzärn wyter greiset, ds Portrait i ne Schaft. Nume dem Töldi het’s der Oberscht zeigt und ne gfragt: «Weisch no, wär das isch?» — «Das isch d’Tante Kätheli vo Länzburg», het er grad errate, aber er het gar nüt derwider 109 gha, daß me di hoffärtigi Tanten i ne Schaft ygsperrt het. I ds Töldis Gedächtnis isch si unzertrennlech verbunde gsi mit allerlei unerwünschte Toilettechünscht. D’Tante Kätheli wär jedefalls bim jungen Erbherr vo Hünige bald i Vergässeheit grate, hätt der Oberscht nid alli Bott a däm Schaft umetürlet. Aber dür das isch der Bueb uf d’Idee cho, das Portrait müeß öppis Wichtigs und Schöns sy, und drum het er nid Rueh gha, bis ds Mühlikäthi di ybschlosseni Tante het glehrt kenne. Es het nüt derglyche ta, ds Mühlikäthi; aber sobald einisch der Herr mit dem Bueb usgangen isch, het es der Schaft im Verschleikten ufta und ds andere Käthi e chly zgrächtem gschouet. Es nähm ihns wunder, wär die syg — e Länzburgere na däm, was der Töldi von ere gseit het. Zletscht und am Änd het es halt o dänkt, so lang si da innen ybschlosse syg, tüej si niemerem nüt. Aber äbe, daß der Oberscht se so versteckt het, das het dem Mühlikäthi nid rächt welle gfalle, und es het vo däm Tag ewäg uf en Oberscht unwillkürlech mit nere gwüsse, ängschtleche Spannung Achtung gä. Es isch ihm z’Sinn cho, daß es sy argwöhnische Vatter mit dem Gheimnis vo däm Schaft chönnti beruehige; aber es het sech nid rächt trouet, nen yz’weihe, und bi der Muetter het es di unvorsichtigi Zunge gschoche. So isch ds Gheimnis sys blibe.
Ei Tag isch der Seckelmeischter Willading z’Hünigen erschinen und het lang mit dem Oberscht gredt. Daß eso nen eltere, höchgstellte Herr i där Jahrszyt ga Hünigen usechömi, isch ufgfalle, und me het sech so syni Gedanke drüber gmacht. Der wahr Zwäck vo der Visite het aber niemer anders erraten als der Pfarrer Gryph, wo di beide Herre het gseh i ds Schloß Dießbach gah. Aha, het er dänkt, es rückt gägen Oschtere, d’Burgerbsatzig isch umewäg, 110 und da wird öppis müesse praktiziert sy. Der Pfarrer het sech vorgnoh, bi der nächschte Schachpartie der Hüniger z’sondiere.
Der nächscht hölzig Burechrieg, wie si ihrem Spil gseit hei, het sech du i der letschte Wuche Merz im Saal z’Hünigen abgspilt. Di erschti Partie isch bald uus gsi; der Pfarrer het sech na nes paar uffallend ungschickte Züge la matt setze. Er het sech das uf em Wäg zwüsche Dießbach und Hünige vorgnoh, für jitz der Oberscht chönnen az’bohre: «Herr Oberscht, i hoffe, Dir wärdet am Oschtermäntig z’Bärn äbeso glänzend obsiege.» — Über ds Pfarrers Gsicht isch derby e liechti Verlägeheitsröti gfloge, so daß der Oberscht grad gmerkt het: er redt mit Überlegung. — «Was?» fragt er. «Wie meinet Dir das?»
«I meine, es wär es Glück, wenn der Herr Oberscht Wendschatz Glägeheit überchäm, syni Ansichten i der Regierung z’verträtte, und wär’s o nume vor dene Zwöihundert. — Und wenn i nid lätz brichtet bi, so isch es drum z’tüe, ihm di Glägeheit z’verschaffe.»
Der Oberscht het dadruuf nid diräkt wellen antworte. Er het scho us em Gspräch, wo si vor em Schachspil zsäme gfüehrt hei, gmerkt gha, daß der Pfarrer vo synen Amtsbrüeder wieder na ihrer Idee isch ygseifet worde, und drum het er ihm zerscht d’Nase dadruuf welle stoße.
«Und jitze», fragt er, «woranne sy mer jitze mit Eune Herre Kollege, Herr Pfarrer? — Hei si üsi Aschtronomie begriffe?»
«D’Aschtronomie hätte si wohl begriffe, Herr Oberscht; aber Euem Stärn z’folge, passet ne nid i Chram. Und i mueß Ech offe säge, i gloube sälber o, mir Pfarrer tüejen einschtwyle besser...»
111 «Bi de Fleischtöpfen Ägyptens z’blybe.»
«Nei, aber begryfet...»
«Das han i scho lang begriffe, Herr Pfarrer.»
«I weiß wohl, daß Dir rächt heit, Herr Oberscht, und i wett nüt lieber, als daß Dir rächt vieli Ahänger würdet finde.»
«Nume möchtet Dir nid grad juscht der erscht sy, he?»
«Herr Oberscht, Dir wüsset, wie-n-i dänken und daß Dir mi vollkommen überzüügt heit; aber gäbet mer zue, daß es unerhört schwär isch, under Amtsbrüederen enere neuen Idee Bahn z’bräche, bsunders, wenn eso eminänt praktischi Frage...»
«Wie der Pfruend-Ankehafe...»
«Keini Bosheite, Herr Oberscht! Wenn eso tiefligendi Interesse...»
«Wie der Wychäller...»
«Herr Oberscht, i möcht Ech bätte ha...»
«Tüet Ech nid überlüpfe, Herr Pfarrer, das isch mir alles durchuus verständlech.»
«Nu also, de müesset Dir mer aber o zuegä, daß es viel zwäckmäßiger isch, wenn Euereine — und zwar grad am rächten Ort — der Ton agit. — ‹Videant consuläs ne quid detrimänti capiat räs publica! — Consuläs! — Consuläs! — Non äscht sacerdotis.› — Und drum, Herr Oberscht, wär’s der erscht Schritt zum Zil, wenn Dir i Rat chämet.»
«He nu, Herr Pfarrer, es söll Ech na däm, was Dir mer da säget, völlig klar sy, wie schwär es isch, d’Rolle vo nere wyße Chräjen under de schwarze z’spile. Und drum wärdet Dir mir jitz o müesse rächt gä, wenn i d’Wahl rundewäg vo der Hand wyse. Es isch absolut no nid nache für mi. Gäb i jitz der chly Finger här, so wär i e verlorene 112 Ma. Für mi heißt es hie z’Hünige hic Rhodus, hic salta!»
«Herr Oberscht, Dir gseht e chly z’schwarz. Es wärde doch gwüß z’Bärn o Lüt sy, die Euch so guet verstande wie-n-i.»
«Wär’s eso, so würd i mi la wähle. Aber i weiß ganz guet, wies’ steit. I ha mit es paarne gredt, und es sy gwüß nid di leidischte gsi, gloubet mers nume. Hätte si mer opponiert, so hätt’s mi nid erchlüpft. Aber wo ds Verständnis fählt, isch nüt z’welle. Numen eis Byspil: Wo-n-i gseit ha, me sötti dem Volk zeige, daß es eim lieb syg, het’s gheiße, ja frylech, me müeß ihm jitz chüderle! — I fragen Ech, Herr Pfarrer, chüderle! — Si wette ja alles mügleche Guete für ds Volk tue, aber alles nume mit dem Zil, se willfährig z’mache zum Trab im alte Charrglöis. — Da han i mer gseit: Jitz blybsch i dym Hünigen und lasch nid lugg, bis daß d’nen am Muschter vo dym chlyne Herrschaftli zeigt hesch, was Regiere heißt nam alte Bärnergeischt, wo Herr und Chnächt vo sälber am glyche Seili zieh. Da bin i jitz dranne, und i meine, weder Dir, no sünscht öpper het es Interesse dranne, daß i mi i ds Garn vo der herrschende Meinung yne verwickle. — Vo Euch, Herr Pfarrer, verlangen i gar nüt anders, als daß Dir se zur Wahrheit leitet.
Und lueget, liebe Fründ, jitz sägen ig Euch no öppis, wo-n-i ne z’Bärn inne no gar nid ha chönne säge: Wenn i vo mene Stärn vo Buebebärg rede, so meinen i äbe, me sött Höch und Nider derzue bringe, sech a kei vergänglechi Regierung z’binde, a kei stärbleche Möntsch, sonderen es söll es jedes derzue cho, z’erchenne, was dem ganze Volk zum Heil dienet. Si hei doch wahrhaftig di öschtrychische Vögt nid verjagt und der Burgunder 113 z’Murte nid gchlopfet und z’Loupe di chlyne Deschpote nid us em Sattel glüpft, für sech nachhär sälber wieder under nen unwürdigi Chnächtschaft z’stelle! — Verstandet mi wohl, i bi geng für nes chreftigs Regimänt, aber ds Regimänt mueß eis sy mit dem Regierte. Mer wei se nume so lang a üs binde, bis si glehrt hei der Chopf ufha, wie-n-es sech für ne Schwyzer schickt; aber dernah müesse mer se über üs wäg leite. Si söllen us allne Chräche vüren und vo allne Bärgen abe uf Bärn luege, aber uf ihres Bärn, uf das Bärn, wo numen uf ihrnen Achsle groß isch.
Für mi begähren i nüt meh als öppe zfrideni Gsichter um mi ume. I ha hinder mer, was sünsch d’Lüt stolz macht. Es isch mer guet gange dusse, wo-n-i dienet ha. Und was sech e junge Ma schöns und liebs cha wünschen uf der Wält, das han i ja gfunden a myr Frou. Und daß i se wieder ha müesse gä, vom Bueb ewäg — o myn Gott! — das isch gwüß nid für nüt gsi. — Das söll jitz vielne z’guet cho. Aber i wott nüt derfür. — I glouben i heig der Sinn vom Läbe begriffe, Herr Pfarrer. I rede sünscht nid liecht vo settige Sache. Aber Euch sägen i’s: Was het üse Heiland für sich anders gha als der Himmel? Und da sötti üsereine meh welle? — Jitz wüsset Der, wie-n-i d’Wält aluegen und wie Dir mer chönnet under d’Arme gryfe.»
Der Pfarrer isch übernoh gsi und het still vor sech abegluegt, bis ihm der Oberscht beidi Händ darstreckt und seit: «Aber eis, Herr Pfarrer! Mer müessen allei blybe, mer dörfe nid Ringelireie mache mit dene, wo kei Sinn hei für settig Sache.»
«Dir trybet mer ganz d’Schamröti i ds Gsicht. I ha myr Läbtig nüt eso ghört vo Euergattig Lüte. Wenn jitze 114 nume myni Kollege das ghört hätte, i gloube, Dir brächtet se-n-o wieder uf anderi Gedanke.»
«Die Gedanke hätte nen äbe nie söllen abhande cho. Aber gseht Der, Dir heit eifach i der Schwyz z’lang gueti Tage gha, währeddäm mir dusse gchrieget hei. Me het’s hiez’land vor luter Wohlfahrt verlehrt, Spysgott z’bätte. — Aber jitz, wie gseit...»
«Heit nid Chummer, Herr Oberscht, i gloube jitz sälber o, es syg besser, Dir blybet hie. — Nei, Dir dörfet nid im große Huufen ufgah.»
Di Beide hei sech zu nere neue Schachpartie häregsetzt, da chunnt ds Mühlikäthi mit dem Töldi der Oberscht cho userüefe. Me het der Bueb gheiße der Herr Pfarrer grüeßen und het di Beiden alleini gla. Der Pfarrer het probiert, öppis mit dem Chlyne z’brichte; aber dä het der Schüüchbüntel gmacht und nüt welle vo sech gä, bis ihm plötzlech di ybschlossni Tante z’Sinn chunnt. Mit dere het er sech gärn interessant gmacht, er stoßt e Schämel zum Schaft und gogeret ufe. «Lue da», seit er zum Pfarrer, «öppis Schöns!» Er tuet d’Schafttüren uuf und gseht natürlech der Effäkt nid, wo d’Tante Kätheli uf e Pfarrer macht.
Dem Pfarrer isch das Gsicht vo Bärn und vo ds Käthelis glägetleche Visiten im Schloß z’Dießbach här bekannt gsi. Für sech wo müglech no z’vergwüssere, fragt er der Töldi: «Wär isch das?» Und der Töldi het mit Freude syni Kenntnis zum Beschte gä: «D’Tante Kätheli vo Länzburg.» Der Pfarrer schlat sech mit der Hand vor d’Stirne. D’Tante Kätheli — also doch — drum d’Visite vom Herr Dütsch-Seckelmeischter zu der ungwahnete Zyt! Und vo Länzburg! Also mueß vo dert nachen öppis gange sy. Dä guet Pfarrer isch eso übernoh gsi, daß er gar nid 115 g’achtet het, mit weler ugattleche Vehemänz der chiy Junker d’Schafttüre wieder zuegschmätteret het. Der Bueb het dem Pfarrer sy konschternierten Usdruck für unermäßlechi Bewunderung gnoh und gseit: «Gäll, schöni Helge?»
«Ja», seit der Pfarrer, «das isch e schöni Helge; aber warum bschließt se der Papa so y?»
«Das isch drum dem Papa syni Helge», antwortet der Töldi stolz.
Dem Pfarrer isch nid numen es Liechtli ufgange, sondere scho ender es Chuze-Füür. Vor wenige Minuten erscht isch vor syr Seel der Oberscht zu menen Ideal agwachse. Er het no mit däm Ydruck nid gwüßt sech abz’finde, und jitz di Etdeckung, wo-n-ihm der Blick ufta het i ne krasse Widerspruch! Het er nid grad vori gseit, vom Läben erwarti är wyters nüt meh? — Was dem Pfarrer am meischte z’tüe gä het, isch der Argwohn gsi, wo jitz in ihm gäge d’Ufrichtigkeit vo ds Hünigers Rede het wellen ufcho. Es het doch alles eso ehrlech und härzlech tönt. — Nei, wenn das alles jitz nume lääri Deklamatione wäre! En ergeri Ettüüschung chönnti’s gar nid gä. Der Pfarrer het sech redlech Müej gä, zu menen andere Resultat z’cho, was gar nid nötig gsi wär, vowäge di bloßi Erschynung vom Oberscht, wo jitz wieder ynecho isch, het ihm mit eim Strich sy ganze böse Verdacht wieder dürta. Aber das Portrait isch ihm all Ougeblick wieder i Sinn cho, wo si jitz zsäme sy ga z’nachtässe. Was da derby gredt worden isch, het der Oberscht i ds Pfarrers Ouge no höcher gmacht z’styge, und je länger descht meh het der Pfarrer sech erwärmt für en Etschluß vom Oberscht, sy Wäg i der Einsamkeit, wenn o zmitts under de Lüte, z’mache.
116 Wo si fertig gsi sy mit Ässe, nimmt der Oberscht sys Buebli, drückt’s a sech und git’s dem Mühlikäthi, für’s ga i ds Bett z’tue. Und druuf abe sy si en Ougeblick ganz still da gsässe, der Oberscht mit melancholischem Blick.
Da seit der Pfarrer: «Er cha’s emel guet mit dem Käthi, das isch es Glück.»
«Ja äbe», meint der Oberscht, «aber es isch halt nid e Muetter. I weiß und gspüre’s wohl, daß i däm Chind öppis anders schuldig wär. — Aber, das het halt syni Häägge. Wenn i di rächti Frou fänd, wo-n-i de sicher wär, daß si mi nid vo myne Zile würd abwändig mache... aber wo die finde?»
«Da heißt es frylech Achtung gä, Herr Oberscht. Aber es wird wohl a menen Ort eini für Euch gwachse sy.»
«He nu, villicht findet Dir mer eini, Herr Pfarrer! Säget mer’s de, wenn Ech eini über e Wäg louft.» Mit däm het der Hüniger dem Gspräch gluegt e heiteri Wändung z’gä. Der Pfarrer het dä Wink wohl für Gspaß gnoh. Aber im Gedanken a di ybschlossni Tante het er sech gseit, es wär doch nid lätz, wenn men öppe chly sech umtät. Villicht ließi sech da öppis Ungschickts verhüete.
Uf em Heiwäg isch er meh gsprungen und gstolperet als gloffe, wil er nid het chönne warte, für syr Frou ga z’brichte, was er gseh und ghört heig. D’Frou isch fei e chly erschrocke, so ufgregt isch der Pfarrer heicho. Wo si du aber no ghört, daß der Oberscht chönnti a ds Kätheli Willading dänke, da het si d’Händ ob em Chopf zsämegschlagen und gseit: «Das wird er is öppe doch nid anemache! Die gheiti ja ganz Hünige z’underobe. Nei, e settige Modenaff! Und de isch si de no herrschelig, daß es niemer näben ere cha ushalte. — Nei, dä arm Ma!»
117 No di sälbi Nacht hei der Pfarrer und sy Frou d’Landvogteien und Güeter z’änetum afa erläse, und no vor Mitternacht sy si z’Chiltderf ebhanget. Dert, het es ne gschine, wär eini, wo verwändt guet zum Hüniger passeti: d’Frou Bogkeß, es gfreuts Witfroueli, heiter und währschaft. Und es guets Härz hätt si. «Nume steit ere ds Muul nie still», meint der Pfarrer. «E das macht nüt», tröschtet d’Frou, «er isch ja a ds Gsurr gwahnet, wenn me so ne Mühli am Huus anne het.»
Der Oberscht hingäge het’s um die Zyt scho greut, daß er dem Pfarrer öppis gseit het. Er isch i nere unerträgleche Chlemmi gsi. Wie meh daß er syne politische Plän nachegsunne het, wie meh het’s ihm gruuset vor mene Zsämehänke mit der Familie Willading. Er het ganz klar gseh, daß die Verwandtschaft ihm alles würd umstoße, isch er ja scho chürzlech mit dem alte Seckelmeischter über nüt cho. Si ließen ihm ja doch kei Rueh, bis er ga Bärn yne chäm, i Rat, für a ihrem Trom hälfe z’zieh!
Er isch am Kaminfüür gsässen und het d’Nacht über syne Sorge la verrünne. Du chunnt’s nen undereinisch wieder a, er müeß ds Kätheli ga aluege — nume no einisch. Und er geit zum Schaft, nimmt ds Portrait usen und versänkt sech i di Züg. Bald het’s ne groue, ’s la z’fahre, bald het er sech wieder ygredt, es chäm doch nid guet. «Abah», seit er ändlech halblut, «i überla’s dem liebe Gott, i wott frei sy.» Er bschließt ds Portrait wieder y, tuet der Schaft wieder uuf und luegt — lang — lang. Und du drückt er d’Türe sorgfältig zue, bschließt, nimmt der Schlüssel und geit mit dür di chlyni Tür gäge Mühlispycher, und dert wirft er nen i d’Chisen abe, grad under em Mühlirad, wo ds Bachbett tief usghöhlt gsi isch. Druuf aben isch’s ihm en Ougeblick liecht und wohl 118 worde, wie’s eim wird, wenn me sech so vo mene quälende Gedanke het chönne los mache. — Aber bald isch es ihm wieder a ds Härz cho z’schlyche, und er het gmerkt, daß d’Chise nid tief gnue isch gsi, für sy Zug zum ybschlossene Schatz furt z’schwemme. Ändlech aber hei ds Gurgle vom Wasser und d’Mühlireder ihm doch es Schlaflied gwüßt z’singe, däm er nid het chönnen uf d’Längi widerstah.
Siebtes Kapitel
Und di glyche Wälle, wo hie däm plagete Härz es Schlaflied gsunge hei, si hei sech bloß es paar Stund zur Rueh gleit im Stouwehr vo der Hüniger Sagi, gäb daß si mit übermüetigem Sprung über d’Brütschen ab wieder uf d’Wanderschaft sy, für z’Dießbach unde der Pfarrer Gryph ga z’wecke. So Früehligswälle trage Läben i ds Land, und Läbe wott Liebi. Drum hei si vor em Pfarrhuus düre gjubiliert so sträng si hei möge, für dä ufz’gusle, wo sech jitz uf d’Strümpf gmacht het, für öppis ga az’bändle. Der Pfarrer het sy Hirtestab dem Hälfer übergä und zum Wanderstab griffe, und d’Frou het ihm e schröcklechi Täsche vo rot und wyß tschäggetem Chalbsfäll a mene breite Rieme mit möschige Schnallen und Ringgen umghänkt und drübery allerhand gueti Rät zur Bändigung vo synen Eigeligkeite mit uf e Wäg gä. Nid daß der Pfarrer öppen aparti gärn gloffe wär, aber e chly uuf und dervo, het sogar d’Frou Pfarrer gmeint, chönnt ihm nume guet tue. Vo Afang a isch si der Meinung gsi, es wärdi bi däm Argonautezug meh für ihre Ma useluegen als für e Herr vo Hünige. Und de chönnti me de ändlich einisch d’Studierstube zgrächtem usruume.
Es isch für Fahrglägeheit gsorget gsi. E Buur het ga Wimmis um nen Erlebachermären uus welle. Und wenn ds Wägeli o ghotzlet het, daß dene beide Manne d’Konture vo der Landschaft i den Ouge geng drü- vierfach erschine sy, so het das ihre Luun nid hert möge schädige. Ds sältmal het me d’Fädere no i Fleisch und Rügg-Grat gha, statt uf den Achse. Und d’Heiteri vom Himmel, der 120 Glanz vo de Schneebärgen und di läbigi Früehligsluft hei under em Hotzle ja nid glitte. Nid viel het gfählt, so hätte di Beide no afa singe zsäme. Je meh si i früschen Ate vom Stockhorn cho sy, descht meh het’s der Pfarrer dunkt, er heig im Talchessel vo Dießbach vergässe, was doch da zringsetum für ne schöni Wält usbreitet sygi. Fascht het er drüber di wichtigi Mission vergässe, wo-n-er sech sälber het uftreit gha. Aber d’Mittagssunnen und der läär Mage hei ne du a d’Nächi vom Zil vo der hüttige Reis gmahnet, und da het er sech du gseit, es würdi sech besser mache, wenn er z’Fueß arückti. «Die Gibeoniter kamen mit List in den Bund», het er dänkt, und so het er bim letschte Wirtshuus vor Chiltderf sym Fuehrme ne Schoppe zahlt und het nachhär mit syne breite Schnalleschueh alli Stoubhüüfli ufgstüpft, so daß er mit tubwyße Strümpfe z’Chiltderf ymarschiert isch. Hätt er nid sy Stäcke so würdig ufgstellt und bi jedem Schritt mit der rächte Hand e Kreis beschribe, wie wenn er der Spitz wett i Ärdmittelpunkt ynebohre, so hätti me gmeint, es chömi e Müllerbursch derhär.
Di luschtigi Witwe z’Chiltderf het geng es offes Oug gha uf d’Landstraß, und sintemal das ekei ougemörderischi Beschäftigung isch, het si der Wanderer vo wytem erchennt und isch ihm a ds Gartetöri etgägegange.
«Eh, Herr Pfarrer! Wo uus? — Wo uus? — Chömet e chly zueche! — Heit Der nid Zyt zu mene Täller Suppe?»
Das het sech guet agla. Und der Pfarrer het nid lang Komplimänt gmacht. Di heiteri Châtelaine het under hällem Lache mit mene Rysbäsen ihre Gascht gstöuppet, und dermit het si ahnungslos sys Härz, wo sech zunderscht i di hochwürdige Pluderhose het verschloffe gha, 121 wieder a sy rächtmäßige Sitz ufegjagt. Bis nam Ässe het me vo allerhand brichtet. Nachhär isch me vor ds Huus a di warmi Sunne ga sitze, und dert het du der Pfarrer di ganzi Notlag vo Hünige der Wittib a ds Härz gleit. Si het alles gschine z’begryfe, nume nid, daß es a ihre wär, der Oberscht vor neren ungschickte Hürat z’bschütze. «Nei, lueget», het si gseit, «hüraten isch guet für einisch, i wett das Gschär nid no nes zwöits mal ha, und vo mym Chiltderf gangen i i däm Läbe nümme wäg, es isch mer z’wohl da. — Aber i wüßt Ech Rat, Herr Pfarrer. Der Landvogt Ragor z’Interlache het charmanti Töchtere, so viel Der weit. Und i müeßt mi wüescht trumpiere, wenn er nid beidi Händ na so menen épouseur usstreckti. I gloub, es wär ganz eso öppis für e Herr Oberscht Wendschatz; er risquierti emel de nid, daß ihm der beaupère tät uf den Agerschtenougen umetrappe. Wenn Dir weit, i giben Ech e Rekommandation. Eso ne course dert ufe tät Euch ganz guet.»
Es het nid viel Überredungschunscht bruucht, für der Pfarrer uf dä Vorschlag machen yz’gah. Und so isch er no am Abe ga Thun gfahre, het dert bi sym Amtsbrueder übernachtet und sech zmorndrischt na nere Fahrglägeheit umta. Es isch e Schiffme vo Neuhuus dagsi, wo no so gärn öpper mitgnoh het. «Mier fahren süscht mit Chalber», het er gseit, «aber mier nähn o ander Lüt, wenn’s grad gäbig isch.»
D’Fahrt der See uuf isch läng gsi, aber so schön, daß es dem Pfarrer rächt erboulech z’Muet worden isch. Es het ne völlig dunkt, er fahri dür e Himmel, wenn ds Schiff eso glatt dür di herrlechi Spiegelung vo dene Schneefälder im blaue Wasser gangen isch. Di nächschti Nacht het er im Pfarrhuus z’Underseen passiert. Gschlafe 122 het er nid juscht herrlech, d’Nächi vo de Bärgen isch ihm uheimelig gsi, und er het am andere Morge Gott danket, daß si nid über ihn här gfalle sy. Für alli Fäll het er sech vorgnoh, sech nid länger i däm Chessel z’versuume als grad nötig. D’Jungfrou het er schouerlech schön gfunde.
Der Landvogt het üse Wanderer zerscht e chly chalt agla; aber wo-n-er du ghört het, um was es z’tüe syg, isch er je länger, descht redsäliger worde. Am Namittag isch di ganzi großi Familie mit dem Pfarrer gägen Uspunne gspaziert, und er het di beschti Glägeheit gha, di füf Töchtere lehre z’kenne. Verwändt nätti Meitscheni sy’s gsi, eis wie ds andere. Und wo si bi mene Halt vor em Ygang i ds Luterbrunnetal alli füfi eis gjodlet hei wie Chüejerbuebe, da het er sech vor Bewunderung schier nid gwüßt z’hälfe. Das müesse frohmüetigi Möntsche sy, het er sech gseit, emel är vermöcht sech nid, eso ga z’singe, wo me doch jeden Ougeblick müeß erwarte sy, daß di allmänds Steihüüfe da oben i ds Rütsche chöme.
Am Abe, wo der Pfarrer und ds landvögtlechen Elterepaar allei gsässe sy, wott der Herr Gryph der Landvögti es Komplimänt über ihri Töchtere machen und seit: «Si sy charmant, eini wie di anderi, i chäm i di gröschti Verlägeheit, wenn i usz’läse hätti.»
Da fallt ihm der Landvogt derzwüschen und seit, offebar zur Wägleitung für en Oberscht Wendschatz: «Me git se vorewäg, dem Alter nah.»
Das het sehr dezidiert tönt, rächt landvögtlech; aber derby het der Herr Ragor nid numen ohni der Oberscht grächnet, sonderen er het o no vergässe gha, daß der vereint Wille vo syne Töchtere ne großi Macht dargstellt het. Bald gnue na ds Pfarrers Abreis isch es im Schloß z’Interlachen uscho, daß der Papa ga Dießbach well zu 123 sym neue Fründ, für Hünige vo nachem ga az’luege, und daß er im Sinn heigi, ds eltischte, ds Charlotte mitz’näh. Und du het es sech du erscht rächt zeigt, daß ds Charlotte und ds Louise und ds Elisabeth und ds Jakobée und ds Judith anenandere ghanget sy, wie Nagelflueh, und daß da geng ds Prinzip gulte het: Alles oder nüt. «Ja nu», het sech der Landvogt tröschtet, «i überlas de dem Oberscht, dä Chlumpe z’verhoue, für was isch me Soldat?»
*
Am Tag, wo der Pfarrer Gryph für en Oberscht uf d’Gschoui uszogen isch, het der Müller ds Wasser abgstellt und mit sym Mahlchnächt ds Wasserrad undersuecht, für z’luege, ob’s nid öppe vor der Schneeschmelzi uf den Ämmetalerbärge no müeß usbesseret sy. Am andere Bort vo der Chise hei ds Käthi und der Töldi zuegluegt. Da gseht undereinisch ds Käthi a der Muur vo der Mühli e Schatten uftouche. Es het nüt derglyche ta, aber gmerkt het es doch, daß es der Chriseggle-Chrigel gsi isch, wo nüt anders im Sinn gha het, als so rächt vor den Ouge vom Müller ds Käthi mit syne caresses cho z’verfolge. Aber dasmal isch er ganz a di Lätzi cho. Ds Käthi het der Schatten im Oug bhalte, der Töldi uf sy linggi Syte gschobe, und wie-n-es der Chrigel hert hinder sech gspürt, macht’s blitzgschwind rächtsum, fasset ne mit dem rächten Arm über ds Gnick, stellt ihm ds Bei und — platsch! isch der «Undervogt» Chopf vora i der Chise. — Öppis eso vo Schadefreud wie i däm Ougeblick isch no gar nie i ds Müllers Gsicht zsämegrunne gsi. Jitz wohl, jitz het er wieder einisch chönne lache, zum erschtemal zgrächtem sit dem große Chrieg. Ds Käthi 124 hingägen isch wie ne Hirz dervogstobe, so daß es dem Chrigel syni uflätige Soldateflüech nümme ghört het. Dä Chätzer het aber gar nid pressiert, für us em Schlamm ues z’cho. Trotz der Gschwindigkeit, mit deren Überfall und Straf vor sech gange sy, het sech dä gribnig Lump scho uf ne Rach bsunne gha. Er trappet i der chalte Glunggen ume, gryft i Sack und tuet derglyche, er heig öppis verlore. Er dänkt, dem Müller well er ds Lache scho verleide.
«Jitz chasch aber luege, daß i my Gäldseckel umen überchume, süsch will der’s de ytrybe!» seit er zue-n-ihm.
«Lue du sälber!» antwortet der Müller, «wäge dyne zsämegstohlne Chrüzer versuumen i mi nüt.»
Aber der Chrigel het nid abgä mit Dröje, bis daß der Müller dänkt het, er well dä Uflat nid no giechtiger mache, sünsch wüß me nid, was er ihm de no areisi. So hei si-n-ihm du beidi, der Müller und der Chnächt, no ghulfe sueche.
Si hätte richtig bis Martistag chönnen im Bach umegusle, vowäge der Chrigel het gar keis Gäld by sech gha. Aber was du früsch und glänzig zum Vorschyn cho isch, das isch der Schlüssel gsi zur Chefi vo der Tante Kätheli. Der Müller het ne syr Tochter gä, das wärd wohl eine vom Schloß sy, emel är kenni ne nüt. Ds Käthi het nen am Griff umegkennt, aber begriffe het es nüt dranne. Jitz wär nüt eifacher gsi als der Schlüssel wieder ga zs’tecke. Daß er fählt, het’s überhoupt erscht jitz gseh. Nume het du ds Käthi der Gwunder gstoche, wie-n-er i d’Chise cho syg, und drum het’s welle luege, was der Oberscht für nes Gsicht machi. Aber, wie’s de geit, wo-n-es ne dem Oberscht bracht het, het’s ihm du nid emal rächt dörfen i d’Ouge luege. Hingäge het’s ihns doch 125 dunkt, der Oberscht heig e chly öppis Ungwahnets i der Stimm, wo-n-er seit: «Wie isch jitz dä dert abecho?» Er het ihm der Schlüssel ender ruuch us der Hand gnoh, ne verwunderet agluegt und gseit: «Dä ghört a ne Schaft im Saal. Gang steck ne!»
Für sich aber het er gseit: «I gseh scho, di tuusigs Häx wirden i nümme los. Das wird schynt’s eso müesse sy.»
Achtes Kapitel
Es wär e herrleche Früehligstag gsi. D’Hüser i der Stadt Bärn hei dür di offene Fänschter d’Mittagssunne nume so ygsoge; aber albeneinisch sy es paar Butzeschybli us ihrne lugge Bleireife gsprungen und d’Gaß ab grollet, wenn si überhoupt nid scho bim erschten Ufschla z’Schärbe gange sy. En unberächebare Wätterluft het i de Gasse syni Flouse triben und den uvorsichtige Lüt d’Hüet ab em Chopf grisse. Aber zwüsche de bländig wyße Wulkestöck isch der Himmel blau gsi, schöner nützti nüt. So het me der Juged müesse rächt gä, wenn si nid länger meh mit sech het welle la märte. Der Oschtermäntig isch ds sälb Jahr nämlech e so strub usgfalle gsi, daß me der Feschtufzug vom Ussere Stand het müesse verschiebe. Und so sy di prachtvolle costumes i de Trög und Schäft blybe lige, bis me du gloubt het, jitz heigi ds schön Wätter ygsetzt und me chönni das ersähnte Fescht uschünde. Es het zwar elteri Lüt gnue gä, wo gfunde hei, uf di färndrigen Ereignis abe sötti me settige Gugelfueg underwäge la. Derfür syn eren aber gnue gsi, wo ds Gägeteil verfochten und gseit hei, me dörf doch nid warte, bis daß ds Gras höch syg und me niene meh düre dörf. Für hütt wärd’s es öppe scho no ebha. Und so isch du vom früeche Morgen a bürschtet und griblet und gstriglet und gwichset worde. D’Freud isch vo Stund zu Stund gwachse, und nume di allerglychgültigschte Trochebrötler hei sech Zyt gnoh, i der Ornig z’mittags’ässe. Der Gwunder het sech uf der Südsyte vo der Stadt ygnischtet, wo men uf ds Chilchefäld übere het chönne luege. 127 Dert äne, am Gryphehübeli, hei si no a nere Feschtung bouet, wo am Namittag het söllen erstürmt wärde. Me hätti zwar vo dert a chönne gseh, wie schwarz der Himmel hinder Chüniz gsi isch; aber wär het dert übere gluegt?
Ändlech — ändlech het’s zwöi gschlage. Ganz Bärn het sech, emel wär nid Fänschter a de «vordere» Gasse gha het, under de Loubebögen ufgstellt. Es isch nümme lang gange, so het me vom Wybermärit här schnarrendi Trumpetestöß und dumpfi Trummle ghört. «Aha», het’s gheiße, «si chöme, si chöme», und mit Hascht sy d’Bueben uf Chischte, Fesser, Gländer und Brunnetrög ufegogeret. Natürlech het eine Mittel und Wäg gfunde, d’Chramgaß dür ne Plumps i Simsonsbrunne z’amüsiere, und nit wyt dervo isch a menen ehrsame Burger es Söuli us em Chrume vor em Huus ertrunne. Aber Söuli hi, Söuli här — Under em Gwölb vom Zytglogge het’s afa tuuten und dröhne, und über d’Chöpf vo de Lüt ewäg het me blitzendi Hälme, Fahnen und Fäderebüsch langsam gseh arücke. D’Lüt sy no druuf zue gsprunge, wie wenn si dem Zug wette der Wäg ga versperre. Roßchöpf mit rot, gääl und grüene Fäderestrüüß hei sech e Gaß bahnet, und under der chindleche Bewunderung vom Volk, under ah! — oh! — eh! sy si dahär zoge, i unbeschryblechem Stolz, di junge Herre, wo sech zu Staatsmannen und Fäldherre deschtiniert gspürt hei. Und wo Barettli-Töchtere gwohnt hei, da hei under Fäderehüet und Hälme wackeri Ouge vüreblitzet, sy Hüet und Fahne gschwänkt worde. Da und dert isch es Büscheli Gloggebluemen oder Veieli oben abe gfloge, nid sälte vo gschickt gfüehrter Dägespitzi ufgfasset. Wie ne Troum isch di chriegerischi Herrlechkeit a de Lüte vorbyzoge. Chuum 128 het men ei Gruppe rächt i ds Oug gfasset gha und Bekannti drunder usegfunde, so isch scho e neui da gsi, me het nid gwüßt wo luege. Rot, gääl und grüen gstreifeti Löufer mit glänziger Pique, Bannertreger i glahrige Costüme, Hoboischten und Trummler mit länge, rot und schwarz gflammete Trumme, Musketierkompagnien und stattlechi Rytergschwader, abetüürlechi Zunftinsignie — wahri Unghüür — es het nid welle höre. Aber der Inbegriff vo allem Stolz, vo jugedlecher Chraft und Schönheit sy doch di Ratsherrli und Chargierte vom Ussere Stand gsi. Der Schultheiß, e junge vo Wattewyl, isch mit syr glänzende suite wie ne Triumphator dahärzoge, Triumphator jedefalls über vieli Härz. Är, der «Landvogt vo Habsburg» und der «Generallieutenant» hei gwettiferet i der Pracht vo ihrne Rüschtunge: bläuti oder damaszierti Harnische mit verguldete Leuechöpf und Niete, eleganti Hälme mit üppige Fäderebüsche. Jedi Waffen isch es Chunschtwärk gsi. Und uf alle Dägeklingen und andere blanken Armaturstücken isch d’Devise vom Ussere Stand ygraviert gsi: Imitamur quod speramus. Das het me ja frylech nid chönnen abläse, währed si vorbyzoge sy. Aber es isch unzwöidütig o uf allne dene jugedleche Gsichter gschribe gsi. — Churz, e schöneri Muschterig über d’Jungmannschaft het’s nid chönne gä.
Wil der Zug nume di vordere Gassen ab isch, hei sech natürlech di Gwunderige, wo anderswo gwohnt hei, müesse zu Verwandte tue oder sünscht e Platz sueche, wo men öppis het chönne gseh. Bi ds Herr Willadings het das pärse viel gä z’rede, vowäge ds Kätheli het nid numen alles und jedes welle chönne gseh, es het vor allem uus o sälber welle gseh sy. D’Frou Seckelmeischteri het 129 gfunde, me chönnt bi de Cousinen a der Chramgaß zueche stah. Aber bhüet’is, bhüet’is, da isch si bi ihrer Tochter a di Lätzi cho! Der Herr Seckelmeischter, wo sälber o no gärn ehrerbietigi Grüeß ygheimset het, isch bsunders gnädig gsi. Er het sy kolossali Reisgutsche, so nen Art Gartecabinet uf Reder mit viel Zierat, la früsch malen und het gseit, me fahri de dermit zum vierröhrige Brunne, wo der Zug müessi abschwänke; dert gsej mes de am längschten und am schönschte. Aber das isch no einisch nid na ds Käthelis Chopf gsi. I dä Chaschten yne sitze? M’m.
Äs het nid welle hinder der Mama vüre güggele. Si het zwar gar ta, wie wenn si de ihns welli vorne la sitze. Aber das kenni me wohl, het ds Kätheli dänkt, der Gwunder tryb se doch de vüre, und de gäb’s es Gchäs, und de da eso verzworgget dasitze — nei, lieber nid. Und de überhoupt, bi so öppisem di ganzi Zyt d’Ouge vo der Mama über den Achsle z’gspüre, das verderbti eim ja der ganz Gspaß. Bhüet’is nei, ds Kätheli het sech ganz öppis anders usdänkt gha. Für was hätti me glehrt ryte? Es het uf nes Roß ufe welle, und zwar uf eis, wo me het dörfe zeige. Und de wär’s emel de o sicher gsi, daß men ihns gsäch.
Der Herr Seckelmeischter isch zerscht füürtoub worden ob der Idee und het über d’Extravaganze vo syr Tochter höllisch ufbegährt, houptsächlech wäge der Gringschätzung vo syr Gutsche. Er het gseit, jedes andere würdi sech d’Finger schläcke, wenn es dert dry dörfti sitze; es heig afange gar ekei Art und kei Gattig meh mit den exigeances vo däm Meitschi. Aber ds Kätheli het gwüßt, was es 130 verma und het nid lugg gla. En etschidenen Umschlag het’s du gä i ds Papas Ansichten über di Sach, wo-n-er vo Hünige mit dem Bscheid heicho isch, der Oberscht Wendschatz begähri nid i Große Rat. So öppis het men eigetlech no nid erläbt gha, und der Herr Seckelmeischter isch drüber nid minder erbost gsi als über d’Verachtung vo syr früsch verguldete Gutsche. «Dene junge Lüte vo hüttzutag isch i Gottsname nid z’hälfe», het er gseit, «da offeriert me ne d’Nomination fix und fertig gchüechlet, und de tüe si de no wunderlech.» Das Generalisiere het der Herr Willading im Bruuch gha; gwüßt het er ganz guet, daß der Oberscht wyt und breit der einzig Bärner isch gsi, wo däwäg d’Nomination usschlaj. Jitz het er sech du gseit, well er nid i Rat, so bruuch er o nid z’meine, me spar ihm ds Meitschi, bis er sech anders bsunne heigi. So het du der Herr Seckelmeischter o gar nüt meh derwider gha, daß ds Kätheli bim Ufzug vom Ussere Stand rächt en vue chömi. Villicht finde sech de dankbareri und länksameri prétendants. Und jitz het men a nütem gspart. I allem het me der Prinzässin ihre Wille ta, und z’gueter Letscht isch niemer meh i se vernarret gsi als der Papa sälber. Ds Kätheli het’s fertig bracht, sys Barettli eso ufz’pflanze, daß es ganz flattos usgseh het. Frylech het’s mit nere prächtige Pärleschnuer gwüßt nachez’hälfe, die sech wunderbar dür di sydige Haar gwunde het. Sy spländide Rytrock vo schwärem Silberbrokat mit ysehuetblauem Fond, schwarzem Pelz und herrleche Spitze wär nere Fürschti wohl agstande, nid z’rede vo der Halschetti und den Agraffe, wo blitzet hei wie nes Füürwärk. Aber sogar sys rötlech tüpflete Schümeli het no Sattelzüüg vo blauem Stoff mit silberigem Zierat übercho. Der Brächt het’s natürlech no so gärn übernoh, sy Cousine als Ehrecavalier 131 z’begleite, und a Eleganz het’s o ihm nid gfählt.
Wie no anderi Patrizierfamilie hei ds Herr Willadings i der Brunnaderen usse nes Summerhuus gha, und me het dra dänkt, na de Manöver uf em Chilchefäld mit es Paar junge Lüte dert usse ga zvieri z’näh. Zu aller Vorsicht het der Herr Seckelmeischter dem Lächema la Bscheid mache.
Ja nu, jitz isch me du also mit der Gutsche zum vierröhrige Brunnen aben und het dert, obehär dem Frienisbärgerhuus, uf e Zug gwartet. Wil ds Kätheli d’Gutsche verachtet het, het me no nen übelghörige Vetter Tschachtlan und sys Töchterli mitgnoh. Ds Kätheli und sy Begleiter sy no chly d’Gaß ufgritte, bis me d’Musig ghört het, und du hei si sech, vo der Zueschouermängi agstuunet, hinder der Gutschen ufpflanzet. Mängi Huldigung us em Zug use het der Schönheit vom Kätheli gulte. Albeneinisch het es sogar Störunge gä, wenn öppen einen us em Glid use nächer zueche gritten isch, für cho z’grüeße. Wär aber da ne bösi Stund erläbt het, wenn er scho nid sech derfür het welle ha, isch der Vetter Brächt gsi. Däm sys Roß — er het halt äben o nid nume so nes abgraggerets welle ha, het gar kei goût gfunden a de Fahne. Die hei hütt im Luft eso gchnatteret, und das het däm Rößli Angscht gmacht. Meh als einisch het es mit menen unerwartete Gump gchehrt und schier jedesmal e harmlose Zuschouer überschosse, so daß d’Lüt afangen uwirsch worde sy und gseit hei: «Heit doch dä Gablihung am Zoum, gäb daß er no nes Ching vertrappet!» Ds Ufschla vo de Huefe scho het allimal en Ufregung i d’Massen yne bracht. Und der Gugger het’s gseh, ’s isch grad gsi, wie wenn alles, was e Fahne treit het, juschtemänt uf di Gruppe zue hätti müesse. Der sogenannt 132 Groß Huufen isch soz’säge scho vorby gsi und het i d’Junkeregaß ygschwänkt, für wieder d’Stadt uuf und i ds Marzili, da etwütscht’s plötzlech der Frou Willading: «E mon Dieu, der Hüniger!» — Und in der Tat: da rytet uf mene Prachtsgoul, falb mit wyße Füeße, der Oberscht Wendschatz als Kommandant vo der Ryterei am Schluß vom Große Huufe. So schön ufputzt wie hütt het me ne no nie gseh gha. E bluetroti Casaque het er treit, ne schwarz damaszierte Bruschtharnisch mit Guldverzierung, e prächtige wyße Spitzechragen und e gwaltige Filzhuet mit prachtvolle rot und schwarze Fäderen und mächtiger Agraffe. Di glänzendi Amazone het er scho di ganzi Stadt ab gsuecht. «Au revoir, uf em Chilchefäld!» het er nere zuegrüeft, wo si sy Grueß mit dem Däge mit fründlechem Winke beantwortet het. Der Herr Willading het sech müesse säge, er sygi doch eine vo de währschaftlischte cavaliers gsi vom ganze Zug, und er hätti ne gärn no chly besser gschouet. Aber di yschwänkende Harnischryter hei ne de Blicken etzoge. Und jitz isch der sogenannt Chly Huufe cho, wo zur Verteidigung vo der Schanz am Fueß vom Gryphehübeli isch bestimmt gsi. Nid minder prächtig als der Groß Huufe, isch dä Zug no gleitiger vorby gsi und der Stalden ab über d’Nydeggbrügg use.
Dene hei sech ds Herr Willadings i mene Strom vo andere Gwunderigen agschlosse, für uf em Gryphehübeli d’Schlacht und d’Erstürmung vo der Schanz ga az’luege. Währeddäm me da der Muristalden uuf gritte, gfahre, gloffen und grochlet isch, het sech der Groß Huufen im Marzili uf Schiff la über d’Aare setze. Was alti, präschthafti oder kommodi Lüt gsi sy, so hei die vom große Chilchhof und uf andere Terrassen i der 133 Stadt vo wytem dem Spektakel zuegluegt. Aber alli het’s dunkt, me sötti e chly pressiere, es chönnti sünsch de no ne Schütti gä uf alli di schöne Sache. Am gröschten isch d’Ungeduld uf em Chilchhof gsi, wo di Alte dasume träppelet sy, für sech dermit e chly d’Füeß z’werme. Denen im Marzili unde hei nume d’Fährlüt nit gleitig gnue chönne mache.
Uf em Gryphehübeli het sech nah-ti-nah es stattlechs Völkli zsämegfunde. Sy d’Gutsche ds sältmal z’Bärn no ne rari Sach gsi, so het’s nütdeschtweniger e Wagepark gä vo allerhand Fuehrwärk. Es sy ordlech viel Lüt cho ab em Land, nid viel Bure zwar, aber Herrschaftslüt. Im zwöite Träffe sy d’Proviantwäge gstande mit Vorräte für nes luschtigs Lagerläbe. Was Herre gsi sy, so sy die meischtes zu Pfärd cho. Me het alti Fründen und Verwandti us abglägene Landvogteie troffe, sech gägesytig d’Roß abegmacht, alti Güntli uftischet, de Froue flyßig der Hof gmacht, da und dert o öppe Regierungssorgen erörteret. Und zwüschen allem däm farbige Wäse, wo bald warmi Früehligssunneblicke, bald tschuderigi Wulkeschätte drüber gfloge sy, het sech es Heer vo Chinder umetriben und e Meut vo allergattig Hünd. Es isch viel gscharwänzlet und komplimäntiert, aber o viel brüelet und bället worde, und albeneinisch het e hässige Chlobe vo mene Bagageroß sy Gspane bisse, so daß o d’Fuehrlüt ihri fäldmäßige Redesarte hei chönnen abringe. Di einzelnen Abteilunge vom Chlyne Huufe hei under viel Kommandieren und Schwadroniere d’Schanz bsetzt, ihri Kanone, Musketen und Wallbüchse glade. Und derby isch der Waadtländer und der Neuestadter i zinnige Channen und Bächer scho zimlech üppig gflosse. D’Offizier hei sech vielfach ds Bord uuf verzoge, d’Barettlitöchtere 134 hei ds Bord ab Etgägekomme bewise. Churz und guet, d’Stimmung vor der Schlacht isch rächt ungsorget gsi. Ändlech isch e Kommandoruef ertönt. Under Trumpeten und Trummlen isch di bereits verlottereti Schlachtornig wieder härgstellt worde. Am underen Änd vom Chilchefäld sy blitzendi Reie vo Spießen uftouchet. Fahne hei im heitergrüene Fäld gflatteret. Ryter sy dasume galoppiert. Alles het um so schöner und farbiger gschine, als über Chüniz e verdächtige graue Näbelschleier derhärcho isch und der ganz Hindergrund verdunklet het. Über ds Fäld sy Sunneblicken und Wulkeschätten und silberig glänzigi Graswälle gfloge. «Jitz sötte si de aber cho!» het men uf em Gryphehübeli gseit.
Da! Bravo! E Füürblitz und e wyßi Dampfwulke hei sech malerisch vor em dunkle Gwülk abzeichnet. Hienache, i der Schanz, tönt es Kommando, und ds «Schuflenüüni» — eis vo de gröschte Schanzstück — donneret sy Antwort. — Me het sech gfragt, ob öppe der Schutz hindenuse syg, vowäge der Chlapf het under de Zuschouer e fürchterlechi Würkung ta, die jitz no verheerender worden isch, wo di andere Stück i der Schanz unden o losgange sy, alli mitenandere, und der Rouch i verfätzete Schwade ds Bord uuf isch cho z’flüge. Wär es Leitseil oder e Zoum i de Hände gha het, het natürlech nid chönnen uf e Nachbar luege. Aber nam erschte Chlupf und Brüel het me nes Chrousimousi vo Roß und Möntsche gseh, us däm einzelni Ryter uuf und nider ghopset sy wie Schiffli uf bewegter See. Eint und anderen isch nid meh als drümal i d’Höchi cho und de im Trubel verschwunde. Derfür sy de hinden es paar lääri Roß mit flügendem Stil us em Chnöuel use gschossen und, verfolget vo Chindergeplärr und ganze Schwade vo Besänftigungsrüef 135 und Flüech, dem Große Stalde zuegstobe. Druuf het es allgemeins Hallo und Glächter d’Luft erfüllt. Und im Momant, wo d’Frou Landvögti vo Loupe mit nere früsch duftige Grasmutten uf em neue Rock und verschidene Bitze vom Gryphehübeli i Gsicht und Haare ihre Ma wott zur Gutschen uus müpfe: «Me sött ga sägen ufz’höre mit Schieße!» git’s e zwöiti décharge und e zwöiti Zableten under de Vierbeinige. Aber jitz het’s scho weniger meh gmacht, wil di nid Sattelfeschte bereits bi der erschte Prob sy usgschoubet worde. Jitz het me du o chönne fragen und luege, wär nümmen im Sattel gsi isch. Ds Kätheli, wo bekanntlech no viel subtileri Wäsen als nes Roß het gwüßt z’bändige, isch, vor Übermuet strahlend, uf sym Schümeli gsässe. O der Brächt isch no im Sattel gsi, frylech nümmen a ds Käthelis Syte, sondere bi der Liebegg äne, wo-n-er mit sym Roß am Ygang zum Große Stalde wie lätz zringsetum gfahren isch. Mit Lischt und Gwalt het er’s i mene faltsche Galöppli wieder uf ds Hübeli vürebracht; aber nid für lang, vowäge, währed der Herr Seckelmeischter, wo chly ds Bord ab träppelet isch, i heiterem Gspräch zum Befählshaber vom Chlyne Huufe juscht seit: «Ja, ja, dir machet eigetlech schöni Gschichte, dir vom Ussere Stand, under euer Devise quod speramus imitamur e settige Chrieg ga ufz’füehre», chunnt es scho ganz strub vo Chüniz här über d’Aaren, und zwar gleitiger als di arückendi Phalanx vom Find. Und grad druuf falle Rägetropfe. «Es git es Aprille-Schütteli», het me gseit. Und wär chönne het, isch i d’Gutschen und under d’Böum gschloffe, wo zwar chuum es paar grüeni Blettli hei tribe gha. D’Ryter hei wohl oder übel müesse darha.
Aber mit däm graue Schleier isch en yschchalte Luftstoß 136 cho. Us em Schütteli isch e Schütti worde — und das e tolli. Brätschet het’s, und zschufletewys isch Risel über di ganzi Herrlechkeit cho z’flüge. D’Roß hei vo sälber ds Hinderteil dem Wätter zuegchehrt, d’Chöpf abegla und afa gygampfe, so daß eint und andere ganz unvermuetet i ds nasse Gras pürzlet isch. Und wo me gluegt het, ob’s nid grad verby well, isch es je länger descht strüber cho. Me het nümme heiter gseh, und plötzlech isch e wahri Panik usbroche. Ds junge Volk isch dervo gstobe, und Ryter und Wäge sy i mene regellose Schwarm dem Stalde zue gflüchtet. Me het d’Roß schier nümme möge bha. I der Willading-Gutschen isch der Risel scho z’hampvelewys gläge, und währed geng no meh derzue cho isch, het me sech gägesytig agschnauet und nam Kätheli gschroue. D’Frou Seckelmeischteri het rächts der Chopf use gstreckt und dem Gutschner befole: «Ga Brunnadere, Hans!» Und der Herr Seckelmeischter het linggs use brüelet: «Fahr i d’Stadt!» «Aber nei!» het d’Frou ufbegährt, «warum jitz? — Wie dumm! — Und de ds Kätheli? — Chehre, Hans, chehre!» — «Ja, da wird me jitz chönne chehre», brummlet der Hans uf em Bock, «wenn me niene kei Platz het!» Und so isch mit allem Ufbegähren und Lamäntieren im Strom vo der allgemeine, wilde Flucht di neu verguldeti Arche vo ds Willadings mit furtgschwemmt worde. Vo Halten oder Chehren isch nüt meh gsi, vowäge hinder däm Trubel här isch der chly Heerhuufe sälber a eim tuusedbeinige Chlumpe derhärcho. Daß o der Brächt irgedwo i däm Gstüchel het mit müesse, cha me sech dänke. Er het gsporret und porzet und dem Roß ds Muul verrisse bis schier a d’Ohren ufe. Aber das het glatt nüt gnützt. Ob vüretsi oder hindertsi, es isch alles der Stalden ab.
137 Aprilleluun und anderi Zuefäll hei scho mängs z’standbracht. Aber erscht, wenn de no e starke Wille se weiß usz’nütze, chunnt’s guet. Es hätti hütt mögen obenabe mache, was es hätti welle, Sunneguld oder läbigi Chatze, i beidne Heerlager isch öpper gsi, wo hütt öppis het welle. Dem Kätheli isch der ganz Usser Stand mit allne Prätendente Schnupf gsi, es het nüt anders gsuecht i der erwachende Früehligslandschaft als dä groß Falbtschägg mit de wyße Füeß und was druff gsässen isch. Und wil es dä uf em findleche rächte Flügel etdeckt und i der Rägewulke het gseh agaloppiere mit syne Ryter, het es alli Chraft zsämegnoh, für sy Schümel wenigschtes a d’queue vo der flüchtige Masse z’bringe. Es isch arg i ds Gstüchel yne cho, vowägen im chlyne Heerhuufen isch mänge parlitout gsi, wo gmeint het, es mögi sys Schümeli nümme baschgen und es gäb Glägeheit, ga Ritterdienschte z’leitschte. So het der Oberscht Wendschatz, wo-n-er, syne Manne wyt z’voruus, uf em Gryphehübeli acho isch, ds Kätheli zmitts i nere dicke Cavalcaden inne gfunde. Er isch erschrocken und het en Ougeblick überleit, öb er nid well abbiege. Aber der ganz chriegerisch Trubel und di gueti Glägeheit zu mene flotte Ryterstückli hei nen ufgchlepft, und so het er, unbekümmeret drum, ob’s der eint oder ander Gägner mitsamt dem Roß i ds Gras legi oder nid, ds Spil wyter gspilt. Mit kavallerischtischer Wucht isch er i Huufen yne, der Falb het es paar schmäleri Rößli uf d’Syte drückt, und mit grober Fuuscht het der Hüniger di versilberete Zügel vom Kätheli packt.
«Gfange!» het er grüeft.
Di abgsprängte cavaliers hei sech welle zur Wehr setze; aber underdesse sy dem Hüniger syni Ryter i chlobigem 138 Galopp cho az’flotsche, so daß, wär nid het wellen überrönnt sy, wohl oder übel het müesse ds Fäld ruume.
Der Oberscht het hällufglachet. «Deus afflavit et dissipati sunt!» het er zum Kätheli gseit. Das het aber nid druuf glost, sondere gseit: «Filons!» Es het gäge d’Brunnadere zeigt, und du sy si i scharfem Tämpo, begleitet vo de Harnischryter, über ds Lindefäld uus trabet, geng no im byßigen Yschnadleräge. Scho vo wytem hei si di mächtige Linden und derzwüsche di wyße Muure vo ds Herr Willadings heimeliger Summerresidänz vor sech gseh, und i schnuergrader Linie sy si druuf zue gritte. I wenige Minute sy si dert gsi. Der Oberscht het syr Gfangenen us em Sattel ghulfen und d’Mannschaft mit allne Roß under ds Schüüredach gschickt. Eim vo syne Manne het er, sobald me gseh het, daß niemer meh derhär chunnt, der Uftrag gä, i d’Stadt z’ryten und dem Herr Seckelmeischter ga z’brichte, wo me syg. Druuf het me bim Lächema d’Schlüssel ghöische, und ds Kätheli het sy Häscher i Wohnstock gfüehrt. Einisch am Schärme, het ds Kätheli mit mene halb truurige, halb übermüetige Blick sy Rytrock usgspreitet und zum Oberscht gseit: «Das isch e schöni Gschicht.»
«Wie schad!» meint der Oberscht. «D’Houptsach isch aber, daß es Euch nüt tuet. Wüsset Dir was, es isch chalt da inne, mer wei Füür mache!»
Ds Kätheli isch grad druuf ygange, und si sy beidi der Nächi nah i d’Chuchi. Der Oberscht het Holz gsuecht, Füür gschlagen und es Höllefüür agmacht.
«Machet Ech zueche», het er gseit, «et vous me permettez...» Dermit het er sy Bruschtharnisch glöst und nen uf e Chachelbank gstellt. Sobald er nüt meh z’tüe gha het, isch er näb em Chuchikamin uf nes Holztütschi 139 gsässen und het dem Kätheli zuegluegt, wie-n-es under hällem Lache mit syne schmale wyße Händ d’Nessi us der Pelzgarnitur und us de Spitze vo sym Chleid usdrückt het. Das het gä z’brichten und z’lache; aber nachhär, wo ds Kätheli sy Rytrock gäge ds Füür spreitet und, vo der Gluet rot übergosse, dä silberig Stoff i den anmuetigschte Bewegunge hin und här zogen und sech langsam bald linggs bald rächts dräit het, so daß sy stolzi, gschmeidigi Figur zu voller Gältung cho isch, da isch der Oberscht still worde. Ds Kätheli het o nüt gseit; aber es het triumphierendi Blicken uf ihn gworfe, wo syni Gedanke verrate het. «Gäll», het es sech gseit, «du hesch gmeint, du heigisch mi gfange, aber i weiß besser, wär der Gfangen isch!»
Dusse het’s dürenandere gschneit und grägnet.
Und im Oberscht het’s gstürmt.
Und ds Kätheli het ihm’s agseh und ohni öppis derglyche z’tue, sys Chleid wyter tröchnet.
No einisch sy alli Bedänke vor em Oberscht dürezoge. E Stimm, wo-n-er nid het chönne mache z’schwyge, het ihm gseit: «Dänk a dy Freiheit! Dänk a Stärn vo Buebebärg, wo so allei im Blaue glänzt!» — Er gspürt dem Kätheli syni fragende Blicke. Er schlat d’Ougen uuf, und gseht wieder vor sech stah — es Bild us Roseduft und flüssigem Guld — e troumhafti Schönheit. — Da het’s ne gnoh. Er steit uuf, leit unwillkürlech d’Hand uf ds Härz — di anderi isch uf em Dägegriff gläge — und seit: «Kätheli, Dir heit errate, was i uf em Härz ha.»
«Was?» antwortet ds Kätheli mit liechter caprice und tuet e Schritt zrügg, «Dir lueget so truurig dry... was... söll i da druus...» D’Stimm het ihm nümme rächt welle folge.
140 «Plaget mi nid! Dir wüsset’s.»
Ds Kätheli geit no ne Schritt wyter zrügg, ohni Lut z’gä.
«Kätheli, gäbet mir mys verlorne Glück ume!» Er isch ob däm Usdruck fascht sälber erschrocke; aber im Wirbelsturm vo synen Epfindunge het der Oberscht nume no sym Offensivgeischt nahgä und i däm dunkle Drang ohni wyteri Überlegung furtgfahre: «Dir syd der einzig Möntsch, wo das cha. E glänzendi Position chan ig Ech nid biete, aber villicht isch Ech doch es Härz voll Liebi meh wärt — oder nid?»
«Was wett i meh?» seit jitz ds Kätheli, wil’s es doch nid länger über sech bracht hätti, dä Ma z’fecke, wo-n-ihm no jedesmal dür di usdrucksmächtigi Wahrheit vo sym Wäsen alli Flousen ustribe het.
Jitz fasset der Oberscht sy Brut bi beidne Hände, zieht se-n-a sech und drückt se mit lyser Gwalt a sys bidere Soldatehärz. Und nachhär nimmt er dem Kätheli sy herrleche Chopf i beidi Händ und drückt ihm mit warme Lippe ds Insigel vo syr Liebi und Verehrung uf d’Stirne.
Wo si sech wieder hei la gah, sy dem Oberscht Freudetränen über ds Gsicht ab gloffe. Er het Wort gsuecht und keini gfunde. Der inner Ufruehr het dä sünsch eso stark Ma völlig übernoh, so daß du o ds Kätheli — es het nid gwüßt warum — het afa briegge. Und di beidsytige Träne hei Beidi wieder gmacht z’lache. «Mer sy doch Babeni», seit der Oberscht, und du hei si sech zum erschtemal d’Träne furtgmüntschlet und vo neuem sech umarmet und glachet.
Der Oberscht het jitz glücklech es Fadenändi us em Ghürsch vo synen Epfindungen und Gedanken erwütscht und, wenn o chly chrousimousi, dem Kätheli afa ds Härz 141 lääre. Vo Hoffnungen und Sorge, vo altem Weh und neu ufgangener Freud isch es ihm übergloffe. Ganz frei und offe het er syr Brut dargleit, was ihm Chummer gmacht und was ne so lang no hinderha heig, sech wieder z’verhürate. Ds Kätheli isch uf alles ygange, und wie Chinder hei si agfange sech es Herrschaftsidyll über Hünigen usz’spinne, daß es d’Müüs i de Wänd vo der Chuchi gluschtet het, a ds Bord vo der Chisen usz’wandere.
«Aber wüsset Der», het der Oberscht gmeint müesse z’bekenne, «Dir würdet Ech de no über mängs etsetze, vowägen um ds Schloß ume gsehts’ de no strub uus, und o drin inne wärdet Der d’Spure vo der Junggsellen- oder Witligwirtschaft finde. — Eigetlech söttet Der nid usecho, bis i chly Ornig gmacht ha.»
«Nüt da», reklamiert ds Kätheli, «juschtemänt das macht mer di gröschti Freud. — Das isch grad ds Nätte, so ne chlyni Wildnis i d’Finger z’näh und e chly der Zouberer z’mache.»
Der Oberscht lachet guetmüetig und fahrt wyter: «Ja, das begryfen i. — I hoffe nume, Dir wärdet Ech de o zwägfinde mit de Dienschtlüt und mit myne Bure. ’s isch halt da mängs e chly eigets drunder, und i möchti nid, daß...»
«O, das macht mer nid Chummer», underbricht ne da ds Kätheli, «i will de das Züüg scho erläse.»
Daß es dem Kätheli i däm Ougeblick kei Chummer gmacht het, isch dem Oberscht liecht verständlech gsi; aber ihm sälber het di «Erläsete» schwärs Bedänke verursachet.
Ob allem däm Plänlen und Usspinne hei di Zwöi nid g’achtet, daß ds Wätter sech wieder ufta het. E zuefällige Blick dür ds Fänschter het ne jitz aber zeigt, daß im junge 142 saftige Gras es Schüümli Schnee glägen isch. Es hätti ein chönnen e Tschuder acho ob der Etdeckung, aber di Beide da inne sy nume dem Zouber vo ihrem säligen Erläbnis zuegänglech gsi, und i däm sy si o nid wichtig gstört worde, wo jitz mit schwärem Chnarre d’Willading-Gutschen i Hof fahrt und dem Herr Seckelmeischter sy gwaltige Bart zum Vorschyn chunnt. Ärnscht und breitspurig isch er uf e Wohnstock zue cho. Mit höchufgrissenen Ougen erschynt er under der Chuchitür. Im Bart chräbelet sy runzeligi Hand, und er weiß nid rächt, wele Ton daß er wott aschla. Hätti nid ds Ufbegähre vo syr Frou über di unerhörti sottise vom Kätheli ne zum Widerspruch greizt, so wär er gwüß mit mene Donnerwätter i ds zarte Gspinscht vo dene Zuekunftströume gfahre. Aber der Herr Willading het ja gmerkt gha, was es gschlage het, und Friden und heitere Luun syn ihm o öppis wärt gsi. Und wo-n-er di Beide da so glücksälig a der heimelige Füürstatt gseht sitze, het d’Freud in ihm obenuuf möge. Nüt anders het er vürebracht, als nes vätterlech guetmüetigs: «So — so!»
Wyter wär er überhoupt nid cho, vowäge ds Kätheli flügt ihm um e Hals.
«Was machet Dir da?» seit er druuf mit schwacher Verstellung.
Uf die Frag isch der Oberscht gfasset gsi, und er antwortet: «Quod speramus imitamur.»
Dem Herr Seckelmeischter sy Bscheid het du zvollem verrate, daß er uf alles isch gfasset gsi. «So syg’s!» het er gseit. «Es freut mi vo ganzem Härze.»
Jitz het du d’Freud ihres Panier i der alte rueßige Chuchi uf pflanzet und d’Zunge glöst. — Der Herr Willading het trocheni Chleider für sy Tochter mitbracht gha, 143 und währed si sech überoben isch ga alege, het er mit dem Oberscht allerhand verabredet.
So het du der Herr Seckelmeischter doch no di großi Gnuegtuung gha, daß di schöni Gutsche zu mene höchen Ehredienscht cho isch. Wie ne Triumphator isch er a der Syte vo syr Tochter z’Bärn yzoge, und der Oberscht isch näbezueche gritte, und hinde het sech d’Ryter-Eskorten agschlosse. Und isch o der Himmel nümme ganz heiter worde, so het doch e guldige Streife vom Chünizbärgwald här e herrlechen Abedglanz über ds saftiggrüene «Schlachtfäld» und über di stattlechi Cavalcade gworfe.
Neuntes Kapitel
Zwee Tag druuf — di flüchtige Sunneblicke hei di erschte Söublueme verfüehrt, sech ufz’tue — isch bhäbig und wohlzfride mit sech sälber der Pfarrer Gryph vo Bränzikofe här gäge hei zue gwanderet. Würdiger als je het er sy Stäcken ufgstellt, und di möschige Ringgen a der rottschäggete Reistäsche hei so luschtig glüüchtet, wie wenn si gwüßt hätte, daß si hälfe nes landvögtlechs Oberländer-Chäsli heitrage, wo der Pfarrer syr Frou heigchramet het. Scho vo wytem het ds Chilchezyt vo Dießbach dem geischtleche Herr sys heimelige Bimbam etgägegschickt. Eigetlech sy di Tön dem Pfarrer ender e chly unagnähm gsi, hei si ne doch us syr Wanderluscht use zur alte Pflicht gmahnet. Aber ds Gfüehl, daß dür sys Ygryfe d’Herrschaft Hünige zu neren edle tüechtige Frou wärdi cho, zu nere Muetter in Israel, het der Pfarrer so ghobe, daß er mit Freude der Pfruend zuegstüüret isch. Es het wohl churzi Ougeblicke gä, wo ne d’Angscht acho isch, der Oberscht chönnt ne de z’gueter Letscht no abrüele wäge der Ymischung i syni intimschte Privatsache. Aber wartet nume, het er dänkt, wenn er se de gseht i ihrer luschtige Natürlechkeit, so wird er nid wüsse, söll er mir oder ihren um e Hals falle.
Mit dene Gedanken isch er d’Dorfgaß ab cho. D’Frou Pfarrer het ne vom Fänschter uus gseh cho und isch ihm am Gartetöri begägnet. Potz! het si dänkt, ’s isch guet Wätter, so het er lang nümme drygluegt. Und fascht het si nid vüre dörfe mit ihrer Botschaft — aber use müesse het’s doch. — «Weisch ds Neuischte, Mandli?» het si-n-ihm 145 under der Hustüre gseit. «Der Hüniger isch versproche!»
Da blybt der Pfarrer stah wie ne Bildsüüle.
«Du bisch nid gschyd! — Mit wäm?»
«He, mit wäm ächt? Mit där Willading!»
«So?» — Der Pfarrer schießt sy Stäcke dür e ganze Husgang hindere. Bald isch er chrydewyß worde, bald rot wie nes Chirsi. I synen Ougen isch i däm Ougeblick würklech e ganze Bitz Wält zsämetrohlet. Alli Hoffnunge, wo-n-er uf e Hüniger het bouet gha, sy undereinisch verfloge gsi. Aber ds Allerfatalschten isch dem Pfarrer i däm Momänt doch der Gedanken a Landvogt vo Interlache gsi. Er isch dagstande wie ne Türlistock, bis ne d’Frou i d’Stuben yne zogen und uf ne fauteuil gschobe het.
«Was söll i jitz mache?» — Das isch na längem Bsinne sys erschte Wort gsi.
«He, was wettisch?» meint d’Frou, «du muesch ne halt la mache. Es mueß am Änd e jede sälber luege, wie-n-er sech bettet.»
«Natürlech», meint der Pfarrer, «aber das isch jitz Näbedsach. — Aber der Landvogt z’Interlache!»
«Ja, was isch mit däm?»
«He, er chunnt — er chunnt.»
«Wär isch das? Was wott er?» So fragt d’Frou, und jitz het der Pfarrer müessen uspacke. Er isch derzue i der Stuben ume grönnt und het d’Händ verworfe. Zerscht het d’Frou Pfarrer sech nid gwüßt z’fasse. «Um ds Himmels wille», het si gseit, «was isch di acho, öppis eso ga az’reise?»
«Ja, jitz hesch guet chräje. Du hesch ja gwüßt, um was es z’tüe isch. Tue jitz nid derglyche!»
146 «Hättisch du nume nie d’Finger da dry gha — i ha geng dänkt, das chöm de no lätz use.»
«Warum hesch es de nid gseit?»
Der Pfarrer isch je länger, descht wüetiger worde. Sy Frou het ne la ustobe, het si sech doch müessen ygstah, daß si ihrem Ma äbe nid soviel Undernähmungsgeischt het zuetrouet gha. Si het dänkt, d’Houptsach syg, daß er es paar Tag us em Huus chöm, so chönni si einisch zgrächtem ufruume. Niemalen isch ere z’Sinn cho, daß der Pfarrer us syr Wärbung für en Oberscht Ärnscht würdi mache. Jitz hei mer der Prägel, het si sech gseit, und me mueß luege, wie me sech mit dem gringschte Schade druus zieht. Glücklecherwys isch si du druuf verfalle, der Pfarrer dermit z’tröschte, daß der Hüniger ihm jitz alli Verantwortung abgnoh heigi. «Dänk doch o, wenn’s de lätz usecho wär, du hättisch ja kei rüejigi Stund meh uf Ärde gha! — Jitz, wenn’s de z’Hünige chieret, so bisch du de druus und dänne, du channsch ihm sogar de säge: Lue, hättisch mir glost!»
Ob däm Yfall het sech der Zorn vom Pfarrer wieder e chly gleit, und ganz z’hinderscht i sym Gmüet het e dünni Saite ds Lob des tugedsame Weibes gsurret. Und wie ne Stoß Bysluft dür nen Äolsharfen, isch es bald druuf dür ds pfarrherrleche Härz gfahre, wo d’Frou ne zum Ässe gnötiget het. Und du isch du no der Chäs us der Täsche vüre cho, woruuf sech der Sturm völlig geleit het. Aber uf ds Ässen abe het sech der Chummer wieder ygstellt. — Der Landvogt vo Interlache!
«I mueß ihm halt wieder etgägereise», het der Pfarrer erklärt.
«E warum nid gar», meint d’Frou, «schryb ihm doch e Brief!»
147 «Was nützt das, wenn er scho underwägs isch? — Und wär sötti dä Brief trage?»
Der Pfarrer het nid nahgä, und schließlech het sy Frou gfunde, si laj ne lieber la loufe, als daß er sech vor Erger und Angscht no hindersinni. Und so isch er no zmorndrisch i aller Früechi wieder ga Thun gfahren und het sech na mene Schiff umta. Dasmal isch es nid so liecht gange wie wo-n-er z’erschtmal ga Interlachen isch. Nid daß es a Schiff gfählt hätti, aber ds Wätter isch, wie alli di Tag, ungwüß gsi. Für Gäld und gueti Wort het sech du ändlech doch eine chönne dezidiere, scho dür e Vormittag abz’fahre, statt erscht zmorndrisch. Es isch e Frachtbock gsi, mit allerhand War glade. Der Schiffmen und sy Chnächt hei grüüslech byschtet und bärzet dür d’Aaren uuf, für dür ds Pfarrers Härz e Druck uf sy Gäldseckel usz’üebe. Der Pfarrer het’s wohl gmerkt und het welle hälfe ruedere, aber si hei ne gheiße sech still ha «vo wäg em Glychgwicht». Sobald si du chly vor d’Schadou usecho sy, wo ds sältmal no nes chlyses alts Schlößli mit spitzigem Turm ohni Garte gstanden isch, hei si du müesse rächts ha, für mit dem Luft i ds Greis z’cho. Es isch en uflätige Stockhorner gange, so daß bald d’Wälle gar unerchannt a ds Schiff plötscht sy und mängisch sogar drüber yne gsprützt hei. Me het es Sägel ufgmacht, für vo däm Luft z’profitieren und di eigete Chräft e chly z’schone. Der Schiffme het gstüüret, und der Chnächt het zum Sägel gluegt. Im Afang isch es no rächt flott gange. Aber nah-ti-nah isch der Luft geng uwatliger worde, so daß si hei müesse Wasser schöpfen und vom Übersprütze naß worde sy. Der Pfarrer het sech im stille bsägnet und a underschidlechi Gschichten us em Neue Teschtamänt dänkt.
148 Der Schiffme het gmerkt, daß es dem Fahrgascht nümme rächt heimelig isch und daß er gäge di schwarze Wulken am Stockhorn luegt, für z’wüsse, öb no meh z’erwarte sygi. Er söll nume nid Chummer hat, seit er zue-n-ihm, si heige ja der Luft im Rügge; da syge de die übler dranne, wo ne dert etgäge chöme. Da het der Pfarrer gluegt, und richtig chunnt es Schiff derhär i mene Schuumchranz. Höch, höch hei d’Wälle dervor ufgsprützt, und d’Ruederchnächte hei sech hert voryne gchrümmt, für möge z’gfahre. Der Schiffme seit zum Pfarrer: «Es syn de no Wybervölcher druffen, guggit eis!» Das het me dem Pfarrer nid zwöimal bruuche z’säge; er het gugget, so sträng er het möge. Und du het er dem Schiffme der Gottswillen aghalte, si sölle so nach wie müglech uf das andere Schiff zueha.
«Das isch nid miglich, Herr», het der Schiffme brüelet, «jitz müessen mir wie der Stockhorner wott, süscht chjennt’s denn es Ungfell gän.»
Der Stockhorner aber het alli Gredi gäge d’«Nasen» und ds «Wydeli von Öschtrych» zueblaset, und der Pfarrer Gryph, däm zletscht und am Änd ds Läben o no chly lieb gsi isch, het müessen ygseh, daß noutischi Experimänt i däm Ougeblick meh als risquiert wäre. So het er sech mit der Beobachtung vom andere Schiff müesse begnüege. Mit ateloser Spannung isch er ufgstande, het mit beidne Hände der Huet uf e Chopf drückt und sech la versprütze, ohni druuf z’achte. Bis uf öppe hundert Schritt sy di beide Barken anenandere cho, wo si sech gchrüzt hei, und das isch grad nach gnue gsi, für daß der Pfarrer het chönne ne Herr und füf Töchteren underscheide, die, mit Tüecher über de Chöpf, vor de Ruederchnächte, zmitts im Schiff a mene Hüüfli grupet sy. Es het der 149 Pfarrer völlig dunkt, er ghöri se jodle, trotzdäm ihm der gsund Möntscheverstand het gseit, i däm Sturm, wo si wider sech gha hei, müeßt sogar eren Änte ds Guagge vergah, und daß di verwäite Tön nüt anders sygen als ds Hüüle vo de Wassergeischter, wo mit däm Stockhorner um ds Schiff zangget hei. Es suuset und pfyft und brätschet und platschet und sprützt, und unuufhaltsam trybt ds Schiff sy Wäg. Und scho mueß der Pfarrer rückwärts luege, für das andere Schiff z’verfolge. «Und gwüß syn es se», seit er, «es müesse se sy!» Und i syr Verzwyflung reckt er unwillkürlech d’Händ i d’Höchi, für dem Landvogt abz’winke. Da flügt sy schöne Huet i ds Sägel ufe und vo dert ewäg wie ne Sturmvogel dem Schiff vora, der See uuf — da het der Pfarrer Gryph lang chönne Capriole machen und nacheluege. Über alles ynen isch es du no cho rägne, und zwar nid warm, so daß me gstabeligi Finger übercho het. Under syne nasse verpätschete Haare het der Pfarrer gstudiert und grächnet, wie lang ächt der Landvogt bruuchi bis ga Thun und bis ga Dießbach. Und underdesse het der Sturm ihres Schiff nächer und nächer a d’Nase tribe. Es isch allne drei chatzangscht worde. Der Schiffme het etgägegha, so sträng er het möge, und o der Pfarrer het jitz müesse Hand alege. Mit Müej und Not sy si am «böse Rat» vorby cho, und mit der letschte Chraft hei si ändlech um d’Sundlouenen ume möge, so daß si du i ne gschützteri Bucht hei chönnen yne stüüren und ländte. Vor em Sturm wäre si jitz grettet gsi; aber a nes dümmers Ort hätti der Pfarrer nid liecht chönne grate. Ds sältmal isch d’Sundlouene vo der Wält besser abgsönderet gsi als e Trappischt. D’Wäge sy am ganze Battebärg ume so rar und so bös gsi, daß nume Geißbuebe sech druffe zwäggfunde hei.
150 Was dä guet Pfarrer no für Irrfahrte gmacht und was er alles erläbt het, bis er wieder ga Dießbach cho isch, isch gar nid z’säge.
Wie ne bschüttete Pudel isch er daheim aglanget. Er het doch du würklech sy Frou duuret, so daß si sech vo Afang a uf ds Tröschte verleit het. Daß aber underdesse der Landvogt Ragor mit füf Töchteren agrückt und i ds Schloß ufe syg, ohni zerscht im Pfarrhuus vorbyzcho und daß der Hüniger no am glychen Aben i ds Schloß ufe sygi — dänk für sys Verlöbnis ga z’brichte — het si-n-ihm natürlech nid chönne hinderzieh. Und dä arm Pfarrer het öppis usgstande vo Angscht und Verlägeheit, bis men ihm du isch cho erzelle, dä Herr, wo im Schloß obe gsi sygi, syg mit syne Töchtere Bärn zuegfahre, und si heige gsungen und gjodlet wie d’Chüejerbuebe. Warum hätte si nid sölle? Si hei ja kei höchere Wunsch gha, als alli füfi binenandere z’blybe. Und jitz het der Pfarrer o gjuzet wie ne gspaltne Hafedechel, und der Herr im Schloß z’Dießbach isch zfride gsi und der Hüniger o, und über allem däm Jubel isch der Meie dür ds Land gange.
*
Ds sältmal isch es vermuetlech nid der Bruuch gsi, daß Herrschaften ihrer Dienerschaft es Verlöbnis oder sünscht eso öppis fyrlech azeigt hei. Daß si’s hei müesse wüsse, isch ja klar, hei si doch d’Veränderung i der Hushaltig müesse hälfe dürefüehre. Z’Hünige hingägen isch das e chly anders gsi. Ussert dem Töldi isch vo ds Oberschts Verwandte niemer i der Nächi gsi. Derfür isch di ganzi Dienerschaft dem Herr nächer gstanden als anderswo. Dem Töldi, wo am allermeischte vom großen Ereignis 151 het sölle profitiere, het der Oberscht gseit: «Bueb, jitz überchunnsch du de ne Mama, e liebi, schöni. Lue, was si der da schickt! Gäll, das isch e liebi, härzigi Mama?» Der Töldi het Güetzi und Gvätterzüüg gnoh und isch zfride gsi.
Scho e chly schwärer isch es dem Oberscht worde, dem Mühlikäthi z’säge, daß es juscht syni vornähmschten Obligeheite bald wärdi müessen i anderi Händ übergä. Es gwüsses Beduure mit däm bidere treue Meitschi isch i der große Freud vom Oberscht nid so ganz undergange. Rüücher als nötig, het er ihm’s nid welle säge, und so het du di ybschlossni Tante müesse hälfe. Der Oberscht het ds Portrait vo syr Brut im Saal ufgstellt, und ds nächschtmal, wo ds Käthi ynecho isch, zeigt er ihm’s und seit: «Lue da, Käthi! Was siegisch derzue, wenn die da einisch dy Meischtersfrou würdi?» — Was ds Mühlikäthi dänkt het, het’s nid dörfe säge: Die blybt nid lang my Meischtersfrou. Es het sech im Gägeteil zsämegnoh, für ja nid la z’merke, daß es ds Portrait scho gseh und mit der Müglechkeit, daß das d’Frou vo Hünige wärde chönnti, längschtes grächnet het. So isch es du der Frag usgwichen und het gseit:
«Das wird Ech öppe nid ärscht sy, Herr Oberscht!»
«Äbewohl», het der Herr g’antwortet, «es isch mer ärnscht. Du channsch jitz de bald gseh, öb si da guet troffen isch oder nid.»
«He nu», seit du ds Mühlikäthi no, «i bi froh, chunnt e Frou i ds Huus, so hei si mer de nüt meh vürz’ha i der Mühli äne.» Druuf isch ds Käthi wie geng syne Pflichte nachegangen und isch no schwygsamer worden als bis dahi. Der Oberscht het’s wohl g’achtet, aber nüt derglyche ta. I ds Härz gschnitte het ihm aber ds Käthis 152 Chummer doch e chly, und er het sech vorgnoh, ihm de bi syr Brut z’bescht z’rede.
Chuum isch der Oberscht na däm churze Gspräch zum erschtemal zum Huus uus, so het’s e chlyni Volksversammlung im Saal gä. Eis het’s dem andere gseit, und bald sy nid nume d’Meitli, der Chriseggle-Chrigel, der Jakob und d’Müllerslüt zsämegloffe. Us der Schmidte, us der Sagi, us der Schüüren und zletscht o us em Dorf het’s es Glöuf gä. Jedes het di neui Frou welle cho gschoue. Di meischte hei nid meh gseh drannen als di rychi Bchleidung. Nume d’Mülleri het sech nid chönnen ebha z’säge: «Potz Tüüner yche, die lüpft ds Näsi!»
Gseit het ne ds Portrait nid viel, und o sünsch het eigetlech niemer nüt gwüßt vom Kätheli Willading. Nütdeschtweniger het me bald under de Vorschärmen und a de Brünnen allerhand gwüßt z’brichte vo der neue Frou; ’s isch grad gsi, wie wenn’s us em Bode tät errünne. Und so isch d’Spannung vo Tag zu Tag größer worde, bis sech ds Grücht verbreitet het, morn chöm si jitz, si tüeje bovlen im Schloß.
D’Hoschtete sy i der wunderbarschte Bluescht gstande. Ds Sunneliecht het wie dür ne Brutschleier düren i ds saftige, höchufgschossene Gras under de Böume gschine, wo d’Willading-Gutsche vo Münsigen ufen über e Hubel vom Stalde cho isch. D’Lüt vo der Schüüre, vo der Saagi und vom Dorf sy bi der Schmidte hinder den Alleeböume gstande, d’Dienerschaft het i Schloß und Garte no z’tüe gha, und d’Müllerslüt sy bi der Mühli uf em Fahrwäg usse gstande, het di flachi Hand über d’Ouge gha und vo wytem d’Gutsche betrachtet. Si het großi Bewunderung gfunde, weniger d’Roß: die syge nüt nutz für öppe rächti Arbeit, nume so «schmal gschueneti Zäberlihüng». 153 Mit majeschtätischem Chnarren isch d’Carosse dür d’Allee yne cho. Der Oberscht isch im schönschten Usputz, mit bländig wyßem Spitzechragen und ganz neue, chöschtlech bsetzte Stulpestifel, a Schlag cho, het dem Kätheli und syr Mama useghulfen und ihri Händ a d’Läfzge gfüehrt. Nachhär het er der Töldi zuechezogen und ne gmacht d’Hand z’gä.
«Grüeßti, my chlyne Härzchäfer», het ihm ds Kätheli gseit und ne zu mene Müntschi glüpft, «bsinnsch di no a mi, hm?»
Der Töldi het schüüch ta und sech hinder en Oberscht verschloffe. Ds Kätheli hätt ihm no gfalle; aber vor der Frou Seckelmeischteri het er sech eifach gförchtet, wo si so groß und fyrlech derhärcho isch und ihri wüetig großi Pelzbrämichappen uf em Chopf langsam und fyrlech bewegt het, wie ne Pfau sys Rad.
Der Oberscht het glüüchtet wie nes Chind, wo-n-er sy Brut i ds Schloß gfüehrt het. Der Seckelmeischter und sy Frou sy mit zimlech kritische Blicke hindenache cho.
Im Vestibülen isch d’Dienerschaft parat gstanden und, sowyt nötig, der zuekünftige Herrin vorgstellt worde. Da hei sech du di beide Kätheni zum erschtemal gseh. Ds Kätheli Willading het dem Mühlikäthi d’Hand dargstreckt und ihns fründlech grüeßt. Di Herrschafte sy di chlyni Stägen uuf, i Saal, und im Vestibülen unde het men agfange, syni Ydrück ustuusche. Di Jungi gieng de no, hei si fascht alli gmeint. Herrschelig usgseh tüej si scho; aber das syg no nid ds böschte, me wüssi emel de o, wora me syg. Aber di Alti, die blib de besser z’Bärn inne, süsch mög de der Oberscht nid gfahre.
E chly widerwillig het der Oberscht syni Gescht später uf em Schloßguet umegfüehrt. Er hätti mängs, wo nid 154 grad am beschten usgseh het, gärn zerscht no chly i d’Ornig ta. Descht meh het er versproche, was de no sy müessi. Über mängs het ds Käthi müesse der zuekünftige Frou Oberscht Uskunft gä, so emel o über e Töldi und sy schröcklech primitivi Garderobe. Da het’s du gmerkt, daß e neui Ornig söll ufcho und daß es abermals um ne Ruck wyter abe wärdi cho. Di rychi Müllerstochter vo ehmale het sölle zum eigetleche Chindemeitli degradiert wärde. Ds Mühlikäthi het aber der Töldi und sy Vatter gärn gha, und ihne z’lieb het es wellen alles uf sech näh. Näbe däm het es ja o wohl gwüßt, daß es i der Mühli bösi Tage müeßt erläbe, wenn es sym rumpelsurrige Vatter ohni bestimmti Arbeit vor de Füeßen ume trappeti. Und a menen anderen Ort ga diene, das hätti’s einschtwyle no nid über sech bracht. Es hätti doch sys Trögli mit de schöne Sache vo ehmale, wo so mängs Andänken a schöni Tage gweckt hei, nid chönne vergässe.
Me begryft, daß ds Mühlikäthi hütt e böse Tag gha het. Wo di Herrschaften am Abe verreiset gsi sy, isch es zum große Stouweier abe gloffe, es het sälber nid rächt gwüßt, warum. D’Einsamkeit und di große Schatteböum hei’s azoge. Es het sech dert vergässe, bis me’s gsuecht und ihm grüeft het. Du isch es hinder der höche Gartemuuren ufegloffe, für hindenumen i ds Schloß z’cho. Es het frylech nid dänkt, daß es de dert grad der Muetter i d’Finger loufi. Die isch mit nere Latärnen us der Mühli cho und het ihm i ds Gsicht zündtet.
«Was hesch z’pläre?» fragt si ruuch.
«O nüt», seit ds Käthi.
«Seh, vüre mit, i wott wüsse, was d’hesch?»
«Du chasch mer glych nid hälfe, ’s chunnt jitz halt, wie’s söll. Weder es duuret mi emel e chly.»
155 «E ba, du bisch es Babi. I gloube jitz de bau, du higisch der Herr im Gring gha.»
Uf das hi het sech ds Käthi ulydig umgchehrt und mit dem Fürtech d’Ouge gwüscht.
«Gang, mach du dy Sach! Du muesch nit settigem Züüg nachesinne, du Babi. Du hesch di ja nüt z’chlage. Lue du de wie du mit der Frou uschunnsch. Es mueß öppen es n-jieders iinisch unger düre. Bis du froh, chauscht fouge. Mi versünget si däwäg minger, weder we me geng der Gring uuf het wie ne Hung im Rogge. I ha no angers düre müesse, wo-n-i dahimme gsi bi. Gang du, u tue nüt derglyche!»
Ds Käthi het der Muetter guet Nacht gseit und isch gange. Aber d’Müllersfrou, so ruuch si gredt het, isch chuum i ihrer Chuchi gsi, so isch ihre du ds Ougewasser o cho, und si het sälber müesse luege, wie si’s vor ihrem Ma het chönne verstecke.
I der Äßstube het im heiterschte Luun vo der Wält der Oberscht mit sym Bueb ryti ryti Rößli gmacht, wo ds Mühlikäthi ynecho isch. Es het ihm der Töldi ab em Chnöu gnoh und nen i ds Bett bracht. Und sobald der Oberscht ghört het, daß es fertig und usegangen isch, geit er o i d’Schlafstube, für dem Töldi guet Nacht z’säge. Da fägnäschtet der Töldi i sym Bettli, sitzt uuf und fragt: «Papa, warum isch es de nümme ds Glyche, wenn de d’Mama chunnt?» Der Oberscht stellt ds Öllämpli, wo-n-er mit ynebracht het, uf e Tisch und seit verwunderet: «Wär het gseit, es syg de nümme ds Glyche?» «Ds Käthi. Gäll, es darf mi de glych no i ds Bett tue?» «Wenn’s d’Mama erloubt, wohl. Mer wei se de frage; aber jitz häb di undere, du sott nid blüttle. Bätt jitz schön!»
156 Der Töldi folget und seit: «Du liebe Heiland, Jesus Chrischt, där du zur Rächte Gottes bischt, bhüet üs die Nacht schön allizsame, und mach is sälig einischt, Ame. Aber gäll, wäschen und alege darf mi de am Morgen albe ds Käthi?»
«Schlaf jitz! Guet Nacht.»
Der sälb Abe het me der Oberscht no bis spät ghören im Saal uuf und nider loufe. — öb es de würklech nümme ds Glyche wärdi sy? Die Frag het ihm e Stich gä, wie-n-er no sälten eine gspürt het. Natürlech wärdi mängs anders wärde — öppe hoffetlech. Aber es söll niemer reue. Mit däm Vorsatz isch er hinecht ygschlafe. Er isch ne nie meh los worde, und er het ihm vo da-n-ewäg für sys Läbe geng wieder z’dänken und z’sorge gä, so daß er mängisch i stille Stunde möge hätti, dä Gedanke wär ihm nie z’Sinn cho.
Zehntes Kapitel
Der Oberscht und ds Kätheli hei z’Bärn i der Große Chilche Hochzyt gha und syn es stattlechs, schöns und glücksäligs Paar worde. D’Hochzytreis isch zmorndrisch pär Willading-Gutschen über Münsige ga Hünige gange. Der schwigervätterlech Marstalldiräkter het me mit mene guete Trinkgäld und mene tolle Ruusch hei gschickt. Und jitz isch me da gsi, i sym Schlößli, i sym Chünigrych! Wettigs Glück! Sunneschyn dinnen und dusse, blaue Himmel bis uf d’Bärgen abe. Zringsetum hei si gheuet. Starchi Roß und schwäri Chüe hei di riesige Fueder under em Juheje vom junge Volk über weichi Matten i d’Schüüre zoge. Alli Bott het ds donnerartige Rumplen us em schwarze Schlund vo neren Yfahrt usgchündet, daß wieder es Fueder am Schärme sygi. Und wo d’Sunne gäge ds Ballebüehl zue gangen isch, het sech a mängem Ort ds junge Volk mit Pürzelböum über di letschte Schöchli a d’Chise gstürzt. Bald het’s im dunkle Schatte vo de himmelhöchen Öschen und Eiche bim große Mühliweier und wyter ussen am Bach platschet und göißet. Und du sy si suber und luschtig dem Schloß zue gwanderet mit Bluemen und Meje, hei der junge Frou ghuldiget und sy im Vestibülen a di länge Tische gsässe, wo der Oberscht a Vorässe, Bratis, Förnli und Hamme het la uftrage, was d’Tischbei hei möge trage. Sobald es im volle Gang isch gsi, isch der Oberscht mit mene prachtvolle guldige Bächer erschinen und het gseit: «Liebi Lütli! Dir wüsset, daß es i der Gschrift heißt: Freuet euch mit den Fröhlichen und weinet mit den 158 Weinenden. So isch es vo Alters här der Bruuch gsi z’Hünige, und so söll es blybe, so lang daß i hie z’befäle ha. Dir Alte dert oben am Tisch, dir syd im Schloß y und usgange, gäb daß i worde bi. Dir heit mynen Eltere dienet in eifaltiger Treui und syd nid gwiche, wo der Schwarz Tod ygchehrt isch und Vatter und Muetter mir vo der Wieglen ewäg furtgnoh het. Dir heit ghulfe se-n-i ds Grab lege näben eunen Eltere, Gschwüschterti und Chinder, wie si der Reie nah dra cho sy. Scho ds sältmal hei mer im gmeinsame Leid briegget. Under eunen Ouge han i hie myni erschte Jugedjahr verläbt. I han ech gseh arbeiten i gsunden und böse Tage. I han ech gseh dem große Wasser wehre. Und wo-n-i us der Frömdi umecho bi, han ig ech wieder zu treuem Dienscht parat gfunde. Dir syd Züge worde vo mym erschte Glück und syd by mer gsi, wo-n-i’s ha müesse begrabe. Und du isch ds böse Jahr cho, wo der Friden im Land verstört und ds stille Glück und ds Vertrouen i d’Obrigkeit druus ewäg gfüehrt het. Und jitz strecken ig ech d’Hand dar, für der Fride wider härz’stelle. I möcht ech zu Züge mache vo mym neue Glück, mys Glück söll o eues Glück sy, eues Glück my Freud, eue Chummer my Sorg, eue Verdruß mys Leid. Lueget nid zringsetum uf di andere, lueget o nid allei uf mi, lueget uf Ihn, den Gäber aller guete Gabe. Möntsche chöme, Möntsche gange, aber Gottes Liebi blybt in Ewigkeit. D’Liebi söll der Stärn vo Hünige sy!
Da steit my Frou, die mer hälfe wott, euch zum Glück füehre. Hütt gilt’s ihre, und uf ihres Wohl söllet dir mit mer trinke!»
Der Oberscht tuet e tiefe Zug us sym Bächer und bringt ne dem eltischte Gascht, amene silberhaarige Burema i mene subere Zwilchchittel, und währeddäm 159 daß dä der Ehretrunk tuet, wott der Chriseggle-Chrigel, wo’s dunkt het, me sötti dem Oberscht antworte, zeige, daß er öppis glehrt het i der Wält usse. Er steit uuf und brüelet mit syr ruuche Stimm:
«Üsi allergnädigschti, vürnähmi, schöni und edli Frou Herrschaft, d’Frou Oberschti Wendschatzin pfifat hoch!»
Di anderen alli hei ne verwunderet agluegt und uf e Bächer gwartet. Und wo-n-er der Chehr um di ganzi Tischete gmacht gha het, isch d’Oberschti Wendschatzin vo eim zum andere gangen und het mit ne Gsundheit gmacht. Es isch wohl e feschtlechi Stimmung gsi a däm Feschtässe, aber derby isch es meh als ehrbar zuegange. Me het stillvergnüegt uf e Tisch gluegt und mit nere gwüsse Fyrlechkeit gässen und trunke. Sobald du di letschti Platten abgässe gsi isch, hei d’Musikante, e Gyger, e Klarinettischt und eine mit mene gspässige, gwundene Horn, müesse ne Marsch blasen und i Hof use marschiere, und zwar dür e Husgang und um ds Schloß ume. Der Töldi und vier anderi Buebe hei Fackle voruus treit. Hinder de Musikanten isch ds herrschaftleche Paar cho und hinder däm di anderen ungfähr dem Alter nah. Der Chrigel het der Zeremoniemeischter gmacht. Meh fyrlech als luschtig sy di sältsame Tön vo der Musig i di mondhälli, heuduftigi Nacht usegfahre, wo si langsam und wohlgnährt um en Egge cho sy. Und fridsälig wie dür ds Paradies sy si gwandlet, die vom Schlupf, die vo der Garnbuuchi, die vo der Schmidte, vo der Sagi, vo der Mühli, vo der Schüüre, vom Stulle, vo der Chrisegglen abe. O wie schön isch d’Wält, wenn ds Heu am Schärme, der Mage voll gueti Sachen isch und si voruus tuduru, tädärä, gyrigäggäggä ufmache, daß es eim nume so d’Füeß lüpft!
160 Im pflaschterete Mühlihof hei d’Bueben ihri Facklen am Hag gäge Gköchgarten ufgsteckt, d’Musikante sy uf d’Mühlistäge gstande, und du isch Paar um Paar pfurrättä — pfurrättä — chummwiefygeludichummdättä — chummnumegeng — rundumedrum — pfurrättä — pumm! Über ds großplattige Pflaschter gwalzet. Gäge ds Vestibülen isch d’Hustür offe gsi, so daß me zwüschen yne geng wieder het chönne mit Spys und Trank ga nachebessere.
Undereinisch het me du gmerkt, daß ds herrschaftlech Paar und der Töldi nümme da sy, und dermit isch ds Tämpo vo der Musig läbiger, ds Ufchlepfe vo de Schueh uf em Pflaschter luter worde, und albeneinisch isch e losgsprängte Juzer wie ne Rageten über d’Decher ufgfahre. Ds Herr Oberschts hei ihri Stube gäge Morgen use gha und sech nid drum gchümmeret, was hinecht hinder em Huus gangen isch. Si hei o nie vernoh, daß der Chriseggle-Chrigel, wo-n-er sy Widerstandschraft dem Bacchus bis uf ds letschte Brösmeli g’opferet gha het, vo den andere Gescht under em himmlische Goudium vom Garnbuuchibänz i Brunne dünklet und mit underschidleche Stüpf regaliert worden isch.
Ds Kätheli isch nid numen e Schönheit gsi, a dere der Oberscht z’zytewys schier zum Narre worden isch, es het o ds Bedürfnis gha, alles um sech ume mit der Schönheit i Harmonie z’bringe. Daß es verstande het, sech a’zleg, wüsse mer scho. Aber sy herrleche Formen- und Farbesinn isch uf der Stell mit allem i Konflikt cho, was nid suber, nid i Harmonie gstanden isch. Ds erschten Opfer — wenn me so darf säge — vo däm Schönheitssinn isch der Töldi gsi. Ds Mühlikäthi het doch gmeint gha, es heig ne so suber gha wie müglech. Aber jitz isch das alles 161 schynt’s nüt gsi. Damit der Oberscht ja kei Vorwurf gäge sich drinne gspüri, het d’Frou Kätheli mit ihrer Töldi-Striglete gwartet, bis der Herr Gemahl im Sattel gsi oder sünscht über Fäld gangen isch. Aber vo däm Momänt ewäg isch es de unbekümmeret um alles Wehegeschrei über e Töldi härgange — übrigens nid zu sym Schade. Wär aber o mit weniger zarter Rücksicht als der Oberscht behandlet worden isch, das heißt unverblüemti Komplimänt über ds Töldis mangelhafti Süberlechkeit, sys Ghotsch und syni schlächte Maniere g’ärntet het, isch ds Mühlikäthi gsi. Das het ds Käthi gwurmet, aber derglycheta het es nüt. Im Gägeteil, vom Ougeblick a, wo-n-es gmerkt het, wär jitz Meischter isch i der Hushaltig, het es vernünftigerwys agfange, der Bueb zur Folgsamkeit und Artigkeit gäge sy Stiefmuetter z’ermahne. Das isch ja o i ds Käthis eigetem Interesse gsi, vowäge di neue Chleidli hei sech mit den alte Gwohnheite vom Töldi schlächt vertreit.
Es nimmt ech villicht wunder, ob d’Frou Kätheli nid o a ihrem Ma Verschönerungsversueche gmacht het. He nu, a syr Pärson isch nüt gsi z’verschönere. Me mueß nid vergässe, daß der Oberscht syni Lehrjahr under den Ouge vom französische Hof gmacht het. A Manieren und Gattig het’s ihm nie gfählt. Modischi Extravaganze het er mit de Chinderschueh abgstreift gha, und sy großi natürlechi Wahrhaftigkeit het ne nid nume vor ridiküle Zuemuetunge gschützt, sonderen ohni alle Lärmen o d’Frou Kätheli etwaffnet, und scho i den erschte vierzäh Tage het si ganz guet begriffe, daß e Modegänggel nid ga Hünige passet het. Aber sowyt sech Eleganz mit der schlichten Art vom Oberscht vertreit het, isch si duldet und pflegt worde; ja, dem Oberscht hätti’s e Sünd 162 gschine, syr Frou der richtig Rahme zu ihrer Schönheit und ihrem vornähme Wäse z’versäge.
Und zu däm Rahme het o ds Schloß und sy Umgäbung ghört. Was dert der Zouberstab vo der Frou Kätheli agrichtet het, isch dem Oberscht gar nid zwider gsi, obschon er mängisch schier gförchtet het, sogar sy Gäldseckel chönnti sy unästhetische Tölli gägen en eleganteri Schmächtigkeit vertuusche. Di erschte Neuerunge hei nüt gchoschtet: es sy verschideni ganzi und nümme ganzi Häfeli vo Fänschtersimsen und andere Plätzli verschwunde, wo si ohni herrschaftlechi Ufethaltsbewilligung ganz wohl gsi sy. Möbel sy verstellt worde. Schäft hei ihre vergässenen Inhalt — Grümpel, zum Teil no us der katholische Zyt — müessen a ds Tagesliecht gä, und nah-ti-nah isch alles a sy rächte Platz cho, mängisch mit Getschäder und Chlingele. Nachhär sy di brochene Stuehlbei, abgschlagenen Egge, verroschtete Riglen und so wyters a d’Reie cho.
A verschidenen Orte het nach Jahre zum erschtemal d’Sunne wieder ynegschine. Für die Sache het scho der Tischmacher uf d’Stör müesse.
Und jitz isch der Garten a d’Reie cho. De Hüehner, wo überall dem Schloß nah Härdgrüebli hei agleit gha, isch e bestimmti Reservation agwise, dem Töldi unumschränkti Polizeigwalt über ds Fädervieh übertreit worde. Derfür isch du d’Eierproduktion im nächschte Monet um öppe sibezig Prozänt abegange. D’Gäns hei sech zur Wehr gsetzt, sy aber bald mit grobem Gschütz hinder e große Weier zrüggtribe worde. Di schöne grüenglänzigen Änten einzig hei Gnad gfunde vor em Töldi, wäge de Fädere, wo-n-er bi Glägeheit als Sportle zoge het, o bevor si «fällig» gsi sy. Später isch du, für d’Landschaft z’beläbe, 163 a Platz vom büürsche Fädervieh es Pfauepaar i Garte gla worde.
Bis dahi sy am Schärme vom Schloß Brätterbygete, Stock und Boumstämm, ja sogar ganz ordinäri Schyterbygen aglähnt gsi. Da het du Mannevolch zueche müesse, und der ganz Vorrat isch i nes Holzhuus gwanderet. Um ds Huus umen isch e subere Wäg und e Bluemebanden agleit worde. Du isch es über d’Chise härgange. D’Bord sy abgstoche, z’plätzewys sogar usgmuuret worde. Wägen und luschtigi Brüggli hei sech mit de Windunge vom Bach verschlunge, und a mängem Ort sy Rosestöck und anders Gstrüüch gsetzt worde. Dert, wo der Läärlouf vom große Weier mit rüejig breitem Wasserspiegel der Garte gäge ds offene Fäld abgränzt het, isch es Miniatur-Wasserschlößli erstande. Pflanzen und Zierböum het me vo wytume zuechegschleipft, und am Änd vo jeder Wuche het’s z’Hünigen öppis Neus gä z’bewundere.
Jede Morge, wenn der Oberscht ds Fänschter ufta het, isch ihm sys Hei schöner vorcho, und mängisch het er sech gseit, er heig doch bis jitz gar nid gwüßt, was er dranne heig. Vo allne Herrschaftssitzen i der Nachbarschaft sy d’Lüt cho luege, und so viel Komplimänt wie jitz i eier Wuche het der Oberscht i syne beschte Zyte nid i mene Jahr g’ärntet. Sy Bewunderung für ds Kätheli isch geng größer worde. Bald isch er sowyt gsi, daß er ihm ds unmüglechschte Verlange nümme hätti chönnen abschla. Mängisch het er sech gfragt, was eigetlech o gange sygi. Wenn jitz d’Lüt ga Hünige z’Visite cho sy, so hei si alles grüehmt, sogar Sache, wo vo jehär da gsi sy und wo früecher niemer nüt dranne gfunde het. Meh als einisch het er Lüt zu syr Frou ghört säge: «Was heit Dir für famosi Dienschte, so tifig, fründlech, comme-il-faut!» 164 Und doch isch keis Bei neu agstellt worde sit der Hochzyt, nume daß men eint und anders Meitschi us der Gäged meh beschäftiget het als früecher. Ob allem däm het er sech geng vorgworfe, ihm syg doch o gar nüt z’Sinn cho.
Ei Tag isch der Dießbacher mit syr Frou agrückt, was sälte gscheh isch, wil er eigetlech no im französische Dienscht gstanden isch und de i synen Urlebszyte z’Dießbach gnue Arbeit gfunde het.
Di beide Paar sy nam Ässen i ds Wasserschlößli ga sitzen und hei sech chöschtlech underhalte. Der Herr vo Wattewyl isch grüüslech hälluuf gsi und het eis Güntli über ds andere vo Paris zum Beschte gä, und bi eim etwütscht es ihm, z’säge, däm und däm Freiwärber syg’s schier gange, wie «üsem Pfarrer».
«Was isch däm passiert?» fragt der Oberscht verwunderet.
«Was? — Du weisch das nid?»
«Wohär sött i? I ha ne scho lang nümme gseh.»
D’Frou vo Wattewyl trappet ihrem Ma mit sanftem Druck uf e Fueß, für ne dra z’mahne, daß si sech vorgnoh heigi, niemerem nüt z’säge vo ds Pfarrers Abetüür. Aber jitz isch ds Gheimnis scho zvorderscht am Vüretrohle gsi, und d’Frou Kätheli isch uf e Dießbacher los, daß es nid liecht isch gsi, sech z’wehre. Wohl het er no probiert und gseit: «Nei, nei, wenn Dir’s no nid wüsset, i wott nid d’Schuld sy, daß es uschunnt.» Aber zletscht het’s doch use müesse. «Wenn Dir mer Beidi versprächet, daß Ders’ für Euch bhalte weit, so mira!» Und du het er di ganzi Gschicht erzellt, wie der Landvogt vo Interlachen ei Tag agrückt syg mit syne füf Töchteren und so wyters. Ds Wasserschlößli het dröhnt vom Lache. Und si hei nid 165 chönne höre. Der Töldi het’s ghört änet der große Gartemuure, wo-n-er trotz dem strängschte Verbot gchoslet het. Ganz ungsorget chunnt er cho z’loufe, i der Hoffnung, es gäb öppis Luschtigs. Daß er vo obe bis unde voll Grasfläcken und Charreselbi gsi isch, het er gar nid gmerkt. Chuum isch er aber unden am Stägli vom Wasserschlößli erschine, fahrt d’Frou Oberschti uuf: «Du Erzgusi! Wo chunnsch du här? Weisch nümme, was i der gseit ha?» Der Töldi isch vor Angscht und Chlupf wie agnaglet blibe, wo d’Mama ds Stägli ab chunnt cho z’ruusche, und no göb er zue sech cho isch, het er d’Etdeckung gmacht, daß di fyne schmale Händ vo der Frou Kätheli merkwürdig feschti Konsischtänz gha hei. Er het sech nachhär gfragt, warum ächt albe d’Herre der Mama Müntschi uf di Händ gäbe, wenn si se grüeße, und ob’s ächt öppis abtreiti, wenn er’s künftighi o miech.
So schön dä Tag, so luschtig d’Unterhaltung hütt gsi isch, am Aben isch men allgmein nümme ganz à son aise gsi. Der Töldi zwar isch no am gleitigschte mit dem Schicksal usgsöhnt gsi. Hingäge ds Mühlikäthi het es Gwitter erläbt, wie no keis sit der neuen Ornig. Ds Ehepaar vo Wattewyl isch über e Verrat am Pfarrer verstimmt gsi und het sech Vorwürf gmacht. D’Frou Kätheli het gfunde, ihre Ma syg monoton. Der Oberscht het zwar albeneinisch no ne heiteren Aflug gha, wenn er a di Hischtori vom Pfarrer dänkt het; aber er het’s doch nid gärn gha, daß ds Wasserschlößli so uf Chöschte vo menen alte Husfründ isch ygweiht worde. Eigetlech et er sech g’ergeret über e Pfarrer und gfunde, es gschej ihm rächt; nume bruuchte nid ander Lüt drum z’wüsse. Er möchti de trotz allem nid über der dumme Gschicht no mit dem Pfarrer i ds Ungreis cho. Er het sech jitz undereinisch 166 wieder druuf bsunne, daß eigetlech der Pfarrer wytume der einzig Möntsch sygi, wo uf syni Ideen ygangen isch. Jitz het er sech o chönnen erkläre, warum er so lang nümme cho sygi. Öb er jitz am Änd us Schüüchi vor em Kätheli gar nümme sech wärdi zuechela?
Zmorndrisch isch der Oberscht über Land gritte, was gwöhnlech nid der Straß nah, aber o nid i gedankelose Jagden über Matten und Ächer gscheh isch, sondere mit Zwäck und Verstand. Er isch de Lüte nachegritte, ga luege, was si tryben und was si brichte. Sy si de mängisch höhn worden über ihn, wil er alli Gredi dür nes Fäld uus gritten isch und di tiefe Hueftritte nid zellt het, so isch dä Schade rychlech usgliche worde dür sy Ufsicht, wo alli Lüt gnötiget het, flyßig bi der Arbeit z’sy. Der Oberscht het trotz aller Bewunderung und Liebi chuum sy Frou gfragt, ob ihre rächt sygi, was er machi, gschwyge de syni Undergäbene. Und das isch mit voller gründlecher Überlegung gscheh. Isch er i de große politischen Anschouunge syr Zyt wyt voruus gsi, ja, möcht säge, ganz druus use gsprunge, so isch er i allem Einzelne doch es Chind vo syr Zyt gsi. Regäntewysheit het er nume sich sälber zueerchennt; die aber isch ihm de öppis Heiligs gsi und nid öppe numen es Ruehbett. Sorgen und dänke het er welle für alles, was im Bann vo der Herrschaft Hünige dasumegloffen isch.
Hütt isch der Oberscht über e Stalde oder, wie d’Bure gseit hei, über e Stulle gritte. Da trifft er der Stulle-Hans-Ueli, eine vo dene Bure, wo vor em Chrieg feiß worde sy, wo i Trög und Schäft sogar Silbergschirr gha hei, wie-n-es i denen unsälige guete Jahren ufcho isch. Jitz sy si da gläge, di Kredänzbächer, hei uf besseri Zyte gwartet und einschtwylen ihrne Besitzer Groll und bösi Stunde verursacht.
167 «Wie geit’s, Hans-Ueli?» fragt der Oberscht, währed der Falbtschägg, schwarz vo Brähme, stampfet und rangglet.
Der Buur schnydt am Hag es Rüetli und wehrt dem Roß d’Brähme.
«O», meint er, «es mueß es eso tue. Weder es isch o derfür gsorget, daß me nid übermüetig wird.»
«Was git’s de z’chlage?»
«He, wäge de Hase. U de brichte si neuis da vo ’re Wildsou im Glasholz äne. — Luegit, wies da usgseht!»
Der Hans-Ueli geit es paar Schritt wyter mit dem Oberscht und zeigt ihm Pflanzblätze, wo vo Chabis- und Chöhlichöpfe nüt meh da gsi isch als d’Storze. — Schandtate vo ds Oberschts herrschaftleche Hase.
«Wenn isch das gscheh?» fragt er.
«O, das giit jitz scho lang eso.»
«Ja, warum seit mer de niemer nüt? — Und di Sou? — Het se-n-öpper gseh?»
«I wiiß nid, si hi neuis da di mau gha dervo; Schlupf-Sami het weue ha, si hiig ihm ds haub Hiimetli verhergget.»
«Aber zum T..., warum seit me mer de o nüt?»
Jitz blinzlet der Stulle-Hans-Ueli mit syne grauen Öugli und zieht syni schmale Lippen under em graue strube Bart i d’Breiti und seit: «Si troue si haut nümme zueche.»
«Warum?»
«O vowäge...»
Im Oberscht het’s afa choche. Er schüttlet der Chopf und rytet wyters.
Der Freuderuusch vo dene letschte Wuche het der Oberscht nid la merke, daß di Querulanten und Hülfsuechenden 168 im Schloß abgnoh hei, je meh daß der Garte sech i nes Paradies verwandlet het. — Jitz isch ihm uf eismal da drüber es Liecht ufgange. «’s isch wahr», het er sech gseit, «sit der Hochzyt isch eigetlech nid mänge meh by mer gsi, und di letschte vierzäh Tag isch kei einzige meh cho. Chummlecher wär’s ja scho gsi däwäg; aber uf d’Längi het das nid so dörfe wytergah.» Ob em Heiryten isch dem Oberscht wieder z’Sinn cho, was ds Mühlikäthi gseit het: es syg de nümme ds Glyche. Dä Stich het er no geng gspürt, und jitz isch schon e zwöite dernäbe gsässe: si troue sech nümme zueche. Und das, nahdäm er ne doch a der Hochzyt no so zuegredt und versproche gha het, es blybi de alles bim Glyche, ja, es söll no besser wärde.
Der Oberscht het gstudiert, was er chönnt astelle, für d’Lüt wieder zuetroulecher z’mache. Frylech, der Gedanke, was de d’Frou Kätheli derzue wärdi säge, wenn si de wieder alli Tag mit dräckige Schuehnen und Stalldüften i ds Schloß chöme, het sech nid so liecht la underdrücke. — Und doch het der Oberscht um kei Prys welle ds Gfüehl i sech la ufcho, daß sy Frou und syni Prinzip sech nid sötte zsäme vertrage. «Das cha und darf nid sy und ’s isch eigetlech o nid», het er sech mit halbem Gloube tröschtet.
Vo denn ewäg het der Oberscht mit mene Gspänscht gfochte: mit der Angscht, sys Ideal, für das ihm der Stärn vo Buebebärg ds Sinnbild gsi isch, chönnti ds Glück vo syr Frou störe. Um jede Prys het das müesse verhüetet sy. Was er dänkt, was er gsunne, was er befolen und verbotte het, isch under däm Gsichtspunkt überleit worde. Und so het er ohni sech desse bewußt z’sy, Tag für Tag es Hämpveli vo sym eigete stille Glück furtgnoh und uf das vo syr Frou ta. Und ds Kätheli het’s gnoh und sech nüt 169 anders dänkt derby, isch heiter, glücklech und schön blibe, so daß äs allei je länger descht usschließlecher dem Oberscht sys Glück und sy Troscht, der Oberscht geng meh sy Gfangene worden isch. Di Sorg um ds Käthelis Glück het’s du mit sech bracht, daß sech der Oberscht alles schwärer und komplizierter gmacht het als nötig. Im Grund sy di Beide ja i ihrnen Ansichte gar nid so wyt usenandere gsi. Der ganz Underschid isch dä gsi, daß ds Kätheli vo der Voruussetzung usgangen isch, ds Wohlergah vo der Herrschaft Hünige bedüti ds Glück vo den Undertane, währed der Oberscht ds Proschperiere vo allne, wo syr herrschaftleche Fürsorg avertrouet gsi sy, frü sys Ideal gnoh het.
Als Witlig het der Oberscht albe befole, so und so wott i und het niemer gfragt, ob’s kommod sygi. Jitz het er sech geng e chly länger bsunne — nume für sech z’überlege, uf weli Manier er sy Wille der Frou am agnähmschte chönnti mache. Und i den allermeischte Fällen isch es de viel ringer gange, als er erwartet het; ja gwöhnlech isch si so gschwind und liecht druuf ygange, daß er sech gseit het: si merkt nid, was drinne steckt, si nimmt’s vo der lätze Syte. Wie hätt’s o anders chönne gah? Welle hei si eigetlech ds Glyche, nume hei si nid di glyche Motiv gha.
So isch es emel o gange, wo der Oberscht vom Stulle-Hans-Ueli hei cho isch. Er het sech no bsunne bis am Abe, und erscht wo ne d’Abedsunnen uf em Gköchgartebank so rächt heimelig i ds Gsicht zündtet het, isch er usegrückt mit syne Sorge. Es syg doch o nes tuusigs Züüg mit dene Lüte, het er gseit, er syg ne drüber cho, daß si us Schüüchi sech nid zum Schloß welle zueche la, und doch sött me sech ihrne Sorgen und Laschten anäh.
170 «Das macht nüt», het d’Frou Kätheli gmeint. «Bis du froh, wenn si der nid uf de Füeß umetrappe. Si sölle wäge däm glych nid z’churz cho. Die, wo eim geng uf der Türschwelle sitze, sy sowieso nid di brävschte. I will die scho finde, wo’s nötig hei, daß me zue ne luegt; me gseht de o grad, wie si daheim hushei.»
Das het dem Oberscht du no yglüüchtet, und er isch erliechteret zu däm übergange, was ihm der Stulle-Hans-Ueli vom Gwildschade brichtet het. Da gumpet di jungi Frou uuf: «Das isch ja herrlech! Mer mache ne Jagd. Famos! Famos! Mer lade nes paar Jeger y, der Brächt und syni Fründe. E großi Jagd und e Reigelbeizi!»
Der Oberscht lachet stillvergnüegt vor sech abe. Nid daß er aparti Verlange gha hätti nam Brächt und syne Fründe — Aber zletscht und am Änd... warum nid? E chly zgrächtem het me ja doch hinder das Gjeg müesse, und wenn me dermit doch no öpperem het chönne ne Freud mache! — Di Idee isch nen i d’Bei cho, und si sy Arm in Arm düre Garte gspaziert. «Weisch was?» meint der Oberscht, «mer chönnte der Liebegger mache z’cho, der Herr vo Graviseth, dä hätti gwüß e Mordsfreud. Es paar Tagreise schüücht dä nid, wenn’s e flotti Jagd git.»
«Bravo! — Ja, dä mueß häre, das git e luschtigi Gsellscheft.»
«Aber weisch, vo Reigelbeizene git’s de hie nüt. Wo nähm me d’Reigle här? Da müeßti me scho i ds Münsigemoos abe. — Aber me chönnti’s sünscht mit nere Vogelbeizi probiere.»
Der ganz Räschte vom Abe hei si du Plän gschmidet, grächnet wäg em Platz im Schloß und i de Ställe, was me no vo Hünd und Roß sötti ha, was me für Lüt well 171 astelle zum Trybe, wo me Jagdfalke härnähm und wie men am beschte dem Liebegger chönnti Bscheid mache.
D’Vogelbeizene sy dennzumal eigetlech us der Mode cho z’Bärn, wil di wenigschte Lüt ds Gäld und d’Geduld derzue gha hei. Der Oberscht Wendschatz het im stille dänkt, eigetlech syg es dumm, öppis eso ga az’stelle; aber er het syr Frou di Freud nid welle verderbe, und was ne o no chly derzue agmacht het, isch äbe d’Bewunderung für ds Kätheli gsi; er hätti’s gar z’gärn einisch als Falknerin zu Pfärd gseh.
So het me sech du uf d’Suechi gmacht na mene Falkner und mene Vogel. Mit Hülf vom Liebegger het men ändlech im Aargäu unde so nes Tier uftribe und ’s mitsamt dem Ma, wo’s dressiert gha het, und allem Gruscht ga Hünige la cho. Halbtagelang het du d’Frou Oberschti dä Vogel i menen ysige Ring müesse dasume pantschen und fuettere, damit er sech a se gwöhni. Di erschte Tag het sech di ganzi Hushaltig nume no um dä Vogel dräit, wo mit syne böse, schlauen Öugli drygluegt het, wie wenn er di ganzi Gsellscheft wetti zum Narre ha. Einisch het der Töldi, wo der Vogel vor Dressur und Hungerkur afange schier lätz worden isch, a syne Finger z’gspüren übercho, für was so nes Tier e chrumme Schnabel het. Na der Dressur uf ds Fuetter, isch du d’Dressur uf d’Hand cho. Me het dem Vogel es Hübli oder, besser gseit, e chlyne Hälm mit mene Fäderestrüüßli über e Chopf gsteckt, und es Schälleli a nes Bei, und du het ne d’Frou Kätheli zerscht z’Fueß, später zu Pfärd, uf em dicke läderige Fuuschthändsche spaziere treit. Luschtig z’luegen isch es de richtig gsi, di schöni Frou uf menen elegante Roß und mit däm ufputzte Falk uf der Hand.
Elftes Kapitel
Vom Hütligewald gäge Hürnbärg isch e dicke Näbel über ds Ursellemoos gstriche, so daß es ein dunkt het, es welli hütt nid tage. Me het o nid viel Lüt gseh uf em Fäld usse. Numen under em Schärme vo nere Turbehütte het sech öppis grüehrt. Es isch der Schlupf-Sameli gsi mit syr Frou und drüüne Chinder, wo da für ds Schloß Turbe byget hei. Es isch alles under mene silberige, ryfartige Tou gläge, und d’Lüt het’s scho rächt a d’Finger gfrore.
Dene Chinder vom Schlupf isch es neue hütt nid hert um ds Arbeite gsi, si hei öppis anders im Chopf gha, het me doch gwüßt, daß no dä Vormittag di großi Jagd söll losgah. Der Sameli het mit ne gchähret, wil si geng schreg tischet hei, so daß eis Bygetli nam andere gchieret het und bim lysischte Müpfli zsämetrohlet isch. Es het gar en erwünschti Underbrächung gä, wo uf em Fäldwäg gäge Tägertschi es Froueli mit nere Hutten us em Näbel vürecho isch.
Samelis Mädi het’s zerscht gseh, ja, möcht schier säge gwitteret. «Hasli-Änni springt o scho», seit es, und sobald daß es ihns mit syr Rääggistimm het mögen errecke, rüeft’s ihm zue: «Wo uus, Änni? — Chumm los!»
«I bi pressiert», antwortet’s vom Wäg, «i mueß für ds Schloß uf Münsigen aben u mangleti scho ume da z’sy, göb daß es nume möntschemüglech isch.»
«So, so, muesch du ietz no dert ahe luuffe? Es düecht mi, si sötti Roß u Mannevouch gnue ha im Schloß.»
«Myn Gott ja», meint ds Hasli-Änni, wo der Allerwältsbot vom Stalde gsi isch, «aber die hei ietz anger 173 Sachen im Gring. Da meint en jiedere, er dörf nid ab em Blatzg. Weder i mueß gwüß springe, süsch git’s de groß Uuge bi der Frou. Die merkt’s geng, we me si a menen Ort versuumt het. Es nimmt mi nume wunger, wie si’s o asteut, aber der Gugger söu’s näh, si wiiß geng aus.»
«Äbe», seit ds Schlupf-Mädi, «das isch e Regierhung, dänk ietz nume...»
«Schwyg, Mädi, schwyg!» mahnet der Sami; aber Mädi hätt hütt e böse Tag gha, wenn’s nid hätti chönne der Chratte lääre.
«Dänk ietz nume», fahrt es furt, «vor dreine Wuche, wo-n-i Chindbettere gsi bi, chunnt die ungereinischt i d’Chuchi...»
«Aber nid bi euch!»
«Wou, wou, i bi grad am Füüre gsi — i bi my Tüüri hockabode fascht i ds Äscheloch yhe gheit, wo-n-i die gseh, i cha der’s säge. I ha nume nid der Wyu gha re gueten Abe z’wünsche, so macht si scho (und jitz het ds Mädi probiert, di sonori Stimm vo der Frou Kätheli nachez’mache, der Chopf ufz’ha, wie ne d’Frou Oberschti treit het, und sys verfotzlete Gloschli lüpft’s mit de verchnüderete Turbefinger, für d’Frou Wendschatz nachez’mache): ‹So — so, Mädeli, bisch du scho wieder uuf? Du söttisch di no chly still ha! Das isch nid guet, so gleitig wieder dasumez’springe› — I ha re du richtig gsiit, öb üseriin derwyu hiig, z’lige. Aber was wiiß doch so ne Pfau vo Wärche!»
«Was het si de weue?»
«Los ietz nume: Si het mer du zuegredt. Nu, ’s isch mügli, si het’s nid so bös gmiint, si het mer neuis gä da — so Ruschtig — u gsiit, i söu es Ching düre schicke, für ga Fleischsuppe z’riichen i der Schloßchuchi. Aber 174 was chunnt du no, göb daß si wieder furt isch! Unger em Dachtrouf usse macht si du no zue mer u zänglet mi a: ‹Aber ietz, Mädeli, sötti’s de ds Letschte sy; we me so grüüsli gnue tue mueß...› — Ja, gwüß wäger. Was giit das seje-n-a? — Settig Lüt hi guet bäägge — Die gahn i emu de gwüß nid go ge frage!»
Das und no mängs anders het ds Schlupf-Mädi zum Beschte gä, und o ds pressierte Hasli-Änni het allerlei gwüßt. Es het, ohni d’Schlänggen abz’streife, sy Hutten uf ne Zuunstäcken abgstellt und sech mit tiefinnerschtem Behage där Dampete higä. Der Sameli hingäge het gwärchet und gschwige. Zwar het er grad no zur Stund nid begriffe, wo ds Vatters Gäld hicho isch, aber der Oberscht het er gförchtet, verehrt und eigetlech gärn gha, ungfähr wie-n-er der lieb Gott hätti sölle gärn ha. Sobald daß ds Hasli-Änni wyters gsi isch, seit er zu syr Frou: «Du bisch es rächts donners Babi, du, du wirsch no weue, bis daß im Schloß usgchramet isch, wie du der Frou ds bös Muu ahäichsch! Si het der ja nüt z’liid ta! — U de dernah, wie gschwing chönnt’s de fähle? Si bruucht ja numen iis druber z’gheie, daß mer Gäud vom Oberscht hii!» Natürlech isch ds Mädi kei Bscheid schuldig blibe, und ob ihrem Gchähr hei si sech gar nid g’achtet, daß der Näbel dünner und dünner, d’Tagheiteri wärmer worden isch, bis daß undereinisch der Tou häll ufglitzeret und der heiterblau Himmel über de rötleche Waldbörder glüüchtet het. Da isch es aber uus gsi mit der Arbeit. — «E lue; Muetter, lue dert!» hei d’Chinder grüeft und sy ds Bord uuf gsprunge, für’s besser chönne z’gseh.
E prächtigi Cavalcaden isch vo de Schloßställe här cho und i wytem Bogen um d’Mühli ume gritte, voruus 175 e bhäbige Herr uf nere bruune Stuete — ’s isch der Liebegger gsi — hinder ihm isch näbe mene jüngere Herr d’Frou Kätheli cho, und uf ihrer rächte Hand het der Beizivogel gfäcklet. Und i unglychligen Abstände het me der Oberscht uf sym schwäre Falbtschägg und no anderi Herre gseh cho. Eine vo de schönschten isch dä vom Schloß z’Dießbach gsi. Schier fyrlech sy si bald hinder em Kompläx vo de Schloßgeböude verschwunde, und me het nüt meh gseh glitzeren als der Spitz vom Turm, wo sys Fähnli höch über di bruune Boumchrone gschwänkt het. D’Hünd sy offebar ygsperrt blibe, me het se ghöre hüülen und bälle wie ds Hürschtegjeg. —
Der Sameli het syni Chinder la loufe. «Miera jag si!» het er gseit und syni Turbe wyter byget.
D’Chinder sy gäge ds Hünige-Dorf zue gsprungen und bald mit nere Kuppelen anderen uf Schwande zue pfoslet. Am Bärghang zringsetum hei d’Lüt sech uf ihri Chärscht gstemmt und uf ds wyte Fäld hinder em Schloß abegluegt. Roß und Chüe het me la verschnuufe, Pflüeg und Egge la stah und der Beizivogel uf der Hand vo der Frou Oberschti mit gwunderige Blicke verfolget.
Jitz hei si still. Der Liebegger chehrt um und schynt mit den andere z’rede. Er geschtikuliert öppis. D’Frou Oberschti lat der Zoum fallen und niffelet öppis am Vogel. Si streckt d’Hand uuf. Der Vogel fäcklet es paarmal druffe, und plötzlech schwäbt er glatt und sicher i der Luft. Höcher und höcher flügt er. Ryter und Zueschouer hei d’Händ über den Ougen und dräje d’Chöpf unwillkürlech, mit de Bogechehre vom Vogel, wo z’momäntewys nume no wie nes Pünktli schynt. Mit jedem Flugbogen isch d’Spannung gwachse — da — der Vogel schynt e Momänt schier fixiert i der Luft obe — 176 sssst — schießt er bolzgrad abe — wyt ussert der Guetsgränze, uf ds freie Fäld. Me gseht öppis usenandere flattere. Da schwänkt der Rytertrupp ab, und im wachsende Galopp flüge si über ds Fäld, dasmal der Oberscht vora, der Liebegger wyt hindedry. Dert, wo der Vogel nidergangen isch, chöme si wieder a nes Trüppeli. Me het nid möge gseh, was er erjagt het. Das isch du später uscho, und wenn me scho dennzumale nes Tierli meh oder minder nid zellt het, so isch es doch du wie nes Louffüür vo Hof zu Hof gange: e Tube hei si erjagt — di ganzi donners Schwadron. Und jede Buur, wo jitz no oder einisch Tube gha het, isch überzüügt gsi: das isch myni.
Me cha sech dänke, daß der Oberscht nume mit halbem Härz bi däm Jagdvergnüege gsi isch. Wo si usgritte sy vom Schloß, i dä herrlech Herbschtmorgen use, alli so luschtig und heiter, jedes Glid vo der Gsellscheft es Schoustück, da het er o Freud gha dranne. Sys Soldatehärz het höcher gschlage. Aber scho der erscht Mißerfolg het nen im stille g’ergeret. Gseit het er zwar nüt. Wär hätti’s begriffe, wenn er gseit hätti, er well de Bure nid es Ergernis gä? Ob’s e Tuben oder en Igel oder e Schärmuus breicht het, isch ja ganz glych gsi. Di ganzi Jagd het doch nüt anders sölle sy als es Ryterspil.
Item, me het der Falk wieder under sy Hälm ta und isch über d’Stuffelfälder wyters gritte. Bald sy si um e Waldegge bim Stutz verschwunde, und d’Lüt uf de Fälder hei wyter garbeitet und sech ihri Sach derby dänkt.
Es isch gäge Mittag gange, d’Lüt sy hei, und so het sech niemer gachtet, öb d’Jeger umechöme. Hinder der Mühli isch dem Töldi sys grüenglänzigen Äntepaar, so glücksälig wie Philemon und Baucis, es Chehrli ga machen und het sech mit breitem Schnabel Jugederinnrungen 177 erzellt. Da suuset öppis us der Luft — e Schatte — und di gueti alti Änte ligt mit verrissenem Hals im Gras. Der Änterich isch bsinnungslos dervo gflatteret; er het zum Glück nid gseh, wie der Falk sy Läbesgfährti tryschaagget het, und wo-n-es bald druuf wie nes Ärdbäbe mit Donneren und Rumple derhärchunnt und Roß um Roß über d’Chise satzet und Mutten i d’Luft sprängt, het er zvollem gmeint, d’Wält gheji um. — Es isch aber nüt «gheit» als eine vo dene junge Herre vo Bärn — i d’Chise nämlech.
Der Töldi het sech über e Mißgriff vom Beizivogel la tröschte. Der Änterich Philemon hingäge het na nes paar Tagen us Gram o ds Zytleche gsägnet.
Ds Schloß het us allne Fänschter vo Bratis gschmöckt, wo di Ryter i Hof zrügg cho sy. Und bald het me bi luschtigem Bächerklang d’Abetüür vo däm Vormittag erchüschtet. Der Liebegger het ds Füllhorn vo syne Jegergüntli usgschüttet, und ’s isch so heiter zuegange, daß sogar der Oberscht vo ganzem Härze mitglachet het. Nütdeschtminder het er d’Ougen offe gha, und ’s isch ihm nid etgange, daß di jüngere vo syne Gescht es bsunders Gfalle gfunde hei am Mühlikäthi. Zwar, so lang si under den Ouge vo der Frou Kätheli gsi sy, het keine dörfe ne Mux mache. Aber der Oberscht het viel z’guet gwüßt, wie liechtläbig ds sältmal ds junge Mannevolk gsi isch und wettig große Spilruum der Übermuet gha het. Das fählti sech grad no, het er sech gseit, daß si mer jitz da o no gienge ga dummi Streiche spile! Er het sech vorgnoh, ne nam Ässe ganz ghörig z’säge, was er de vo nen erwarti.
Er het vorgha, am Namittag mit dene Herre gäge Hütligen ufe z’spaziere, für di eigetlechi Jagd, wo zmorndrisch 178 het söllen afa, mit ne z’berate. Ds Ässen und der Wy hei aber ihri Würkung bereits ta gha. Si sy alli fuul gsi, und keim het’s pressiert, mit dem Oberscht über Land z’gah. Was er doch o well dert obe, di paar Hase wärdi me de zmorndrisch öppe scho finde, het’s gheiße. Di Fulänzerei isch aber dem Oberscht e Greuel gsi, und er het o nid welle, daß syni junge Gescht halbi Tage lang dasume lige wie d’Hünd a der Sunne. Er het se haranguiert, bis er se dusse gha het. Aber wie si vor d’Allee use chöme, gseht der Oberscht sy Fründ, der Pfarrer vo Dießbach, ahnungslos vo Frymettigen abe cho. No het sech keine vo dene junge Herre g’achtet gha — der Liebegger het sys Namittagsschläfli gmacht, der Dießbacher isch scho heigritte gsi — da fragt sech der Oberscht, was er jitze söll. Der Pfarrer uf syr Syte het richtig bald gseh, daß er hütt lätz trohli und sech vorgnoh, er well nüt derglyche tue, eifach grüeßen und vorby gah. Aber der Oberscht het ne nid vorby gla, er het di junge Lüt gäge Hütlige voruusgschickt und dem Pfarrer am Änd vo der Allee gwartet, und wo dä sech verschnäpft het, daß er eigetlech i ds Schloß welle heig, het er nid lugg gla, bis er ne het überredt gha, ynez’cho. Juschtemänt wäg em Liebegger, mit däm men o no nes vernünftigs Wort chönnti rede.
Bis zum Erwache vom Herr vo Graviseth het’s grad no ne Partie Schach möge gä. Aber der Oberscht isch wieder einisch nid rächt derby gsi, so daß sech der Pfarrer im stille g’ergeret und jitz synersyts o dänkt het: «I gseh scho, es isch nümme ds Glyche wie albez; am Änd bin ig ihm vürig.» Eigetlech isch der Pfarrer sälber e chly d’Schuld gsi a der Geischtesabwäseheit vo sym Fründ, het er ihm doch gseit — grad wo-n-er cho isch — es sygi 179 di allerhöchschti Zyt, daß si chöme cho jage. Zwüsche Schlupf und Garnbuuchi schießen eim d’Hase nume so zwüsche de Beine düre, uf de Pflanzblätze gäb’s scho lang nüt meh als Storzen, und d’Bure mache d’Fuuscht im Sack. Daß es Hüser gäbi am Stalden und der Chise nah, i dene me nid numen alli Schuld uf d’Frou Oberschti schiebi, sondere grediuse säg, si heig der Hüniger verhäxet, het der Pfarrer frylech für sich bhalte. ’s isch o gar nid nötig gsi, das z’säge. Der Oberscht het’s de Lüte scho längschtes ab den aberglöubische Gsichter gläse.
Item, si hei langsam und ungschickt wytergspilt, und jede Spiler het dernäbe sy Sach dänkt. Es isch ja villicht hütt en Usnahmstag gsi, aber es isch würklech nümme gsi wie albez. Scho isch im Schloß und drum ume nümme di Grabesstilli gsi, wie se d’Schachspiler ja gärn hei. Und es wär ja da no einisch nüt z’säge. Fridleche Lärme geit no. Aber albeneinisch sy de o no anderi Tön lut worde, so emel o zmitts i der urüejige Partie. Vo der Äßstube här het me ne Chlapf und es Chlingele ghört, giechtigluti Frouestimme, ds Göiße vo mene Hund, es Türeschletze. Und grad druuf het der Pfarrer zum erschtemal d’Stimm vo der Frou Oberschti im Gang usse ghört. «En Orgele tönt anders», het er dänkt, «aber im Verdruß git’s sälte süeßi Musik.» — Du — es Ruusche vor der Saaltüre, und plötzlich steit d’Frou Kätheli da, am Schachtisch — e zürnendi Göttin mit nere bittere Chlag uf de Läfzge. — Aber si schwygt. Der Pfarrer merkt: oha, i bi nid kommod. Ihm isch es weniger liecht gange, dä Gedanke z’verstecke als der Frou Oberschti ds plötzleche Verworgge vo ihrem Verdruß. Me het no ne leidlech artigi Begrüeßung zsämeplätzet, so daß der Pfarrer sech het müesse säge, er begryfi der Oberscht. So schön het er sech d’Frou Kätheli 180 nid vorgstellt gha und nametlich nid so gwinnend vornähm im Wäse.
«Was het’s gä?» fragt jitz der Oberscht, wo doch gärn en Erklärung vo der gwitterhaften Underbrächung gha hätti.
«I will der’s de hinecht säge», seit d’Frou Kätheli und verschwindet, für em Herr vo Graviseth Platz z’mache, wo jitz under der Türen erschinen isch. Es isch nid lang gange, so sy di drei Herre zmitts i der Politik inne gsi und hei zu allsytiger Freud etdeckt, daß si sech verwändt guet verstande. Hätti me se chönne binenandere la, es wär gwüß dem ganze Land zguet cho. Aber ds Unglück het’s welle, daß settigi Lüt sech geng nume näbenusse troffe hei. Und allimal, wenn ihri Alöuf gäge Rat zue sech hei welle Bahn bräche, so het me se vo dert här als en unerbätteni Ymischung epfunde. O di großi Politik isch gstreift worde, und der Oberscht isch mit dem Liebegger ganz eis gsi, daß es über churz oder lang mit den Innerschwyzer wärdi müesse zu nere bösen Abrächnung cho. Z’Bärn het — und es isch wohlöppe ds Beschte gsi, was di Jahr bracht hei — ds Mißtroue gäge Frankrych mit jedem Tag e chly zuegnoh. Di Franzosefründleche hei sech je länger, descht meh müesse still ha. Descht meh aber het’s verdrosse, daß di katholischen Innerschwyzer, bsunders d’Luzärner, Frankrych zuegheltet hei.
Über dene Gsprächen isch es Abe worde. Der Pfarrer isch hei, und zu syr Freud het ne der Herr vo Graviseth begleitet bis uf ds grüene Bödeli vo der Garnbuuchi, wo me so schön gäge ds Stockhorn übere gseht. Underwägs het der Pfarrer dem Liebegger sy Chummer wäg em Yfluß vo der Frou Kätheli avertrouet und gmeint, me sötti dem Oberscht e chly der Star stäche.
181 «Um ds Himmelswille, Herr Pfarrer», seit der Liebegger und blybt e Momänt stah, «Heit d’Nase dänne! Lueget, di Frou mueß ustobet ha, und cha si’s nid hie, mit ihrem Ma zsäme, so stillet si ihre Läbesdurscht uf anderi Manier. Löit se mache, löit se mache!»
«Wenns nume d’Lüt besser verstüende», seit der Pfarrer, «aber Dir gloubet nid, was di Frou schadet!»
«Das geit d’Lüt nüt a, Herr Pfarrer. I sägen Ech, di Frou isch grad exakt, was der Oberscht het müesse ha und welle ha. Si isch vo gueter und gsunder Rasse — i kenne se vo Länzburg nache — aber si isch jung. Löit se nume chly jeuken und houdere. Das chunnt de alles ume guet, viel besser, als wenn der Oberscht so ne Ziehfäcken ergatteret hätti. Aber no einisch, Herr Pfarrer, heit d’Nase dänne!»
Mit däm hei si sech trennt. Der Pfarrer het uf em Heiwäg dänkt: «Da hei mer’s wieder. Üsereine sötti gäng d’Nase dänne ha, göb wie me gseht, daß es lätz chunnt, und dernah sött me de doch ga der Gschirrhefter mache.» Der Liebegger het still vor sech ane glachet und dänkt, es syg doch o guet, daß eine sy Frou sälber dörf usläse. Emel der Oberscht heig’s nid schlächt breicht. Er sygi ja ganz en andere Ma worde.
I där Stimmung isch es ihm du descht meh ufgfalle, wo-n-er bim Zrüggcho i ds Schloß merkt, daß nid guet Wätter isch. D’Frou Kätheli isch wie ne Surrfliegen im Huus umegschossen und het d’Dienschte gkuranzet, währed der Oberscht — wyt vom Gschütz — dem Bach nah gloffen isch und de Fische zuegluegt het. Erschrocken isch der Liebegger nid öppe. Im Gägeteil, er het sy stilli Freud gha a där Dubleten und isch mit dem Troscht, d’Liebi well bekanntlech zangget ha, de junge Herren 182 etgäge, wo mit übermüetig lutem Gred vom Stalde här heicho sy.
Es isch scho wahr, gfährlech isch es mit dem Huschrieg nid gsi; aber der Oberscht het sech us luter Liebi meh druus gmacht als nötig gsi wär. Losgangen isch es über ds Oberschts Hund, dem «Tiger», wo äbe scho lang nienemeh hätti sölle sy. Früecher isch er Tag und Nacht nid vom Oberscht gwiche. Me het gar nüt anders gwüßt, als daß, wo der Herr isch, der Hund o umewäg syg. Vo der neuen Ornig het du natürlech niemer weniger begriffen als dä arm Hund. Het me ne vom herrschaftleche Schlafgmach usbschlosse, so het er i syr Treui solang a der Türe gchrauet, bis er mit handgryflechen Instruktione belehrt worden isch, me heigi hie kei Wächter nötig. Und wie’s de ne wohl dressierte Hund het: d’Ahänglechkeit isch ihm nid usez’chlopfe. So isch er du bald überall im Wäg gsi, im Schloß, wil er wüeschti Tälpli a Bode gmacht und ordinäri Düft verbreitet het, im Garte, wil me syni Spuren i de früsch agsäite Groups und Gazons gfunde het. Wo du di Jagdgsellscheft vo Bärn agrückt isch, het der «Tiger» o nid begriffe, was di Invasion söll und het halt i guete Treuen eine vo dene mitbrachte frömde Schnuflihünd erhudlet. Und so isch bald alli Tag öppis Chrumms gscheh. D’Frou Kätheli, wo ohni Hustier ufgwachsen isch, het sech häb-chläb Schwygen uferleit, wil si gmerkt het, wie der Oberscht a däm Hund hanget. Är, der Oberscht, het dänkt, d’Frou wärdi sech de scho dra gwahnen und het dem Schade mit der Pöitsche gwehrt, so guet’s gangen isch. Aber hütt het halt niemer Zyt gha, dem «Tiger» zwehre, wo di guete Bratisdüft ne wieder und wieder i ds Schloß glökt hei. Und so het halt ds Unglück müesse cho. Bim Wägruume vom Gschirr het der 183 «Tiger» mit sym länge Stil e wunderbari venezianische Glascoupen us em Mailänderfäldzug vo mene Trog abegwüscht. I d’Verantwortung für das Unglück hei sech du der «Tiger» und ds Mühlikäthi dörfe teile. Der größer Teil isch uf ds Käthi cho. Da Totsch, het’s g’heiße, hätti der Verstand o für e Hund sölle ha, es heig ja gwüßt, daß er nid im Schloß söll sy, und so wyters.
Hätti d’Frou Kätheli jitz dem Oberscht offeni Vorwürf gmacht und begährt, daß er sy Hund us der Wält schaffi, so hätt er sech ganz sicher für sy vierbeinigen alte Fründ gwehrt, villicht probiert, dem Handel e lächerleche Dräj z’gä und öppe gseit, me merki halt doch, daß es z’Hünige nümme sygi wie albez. Aber ihm isch äbe grad das zu mene Punkt worde gsi, uf däm er scho gar kei Gspaß meh verstande het. Es het nid dörfen und nid sölle wahr sy, o nid im Chlynschte, daß der alt heimelig und fründlech Ton irgedwie mit dem Wohlsy vom Kätheli nid gygi. So isch dem Oberscht kei Wahl blibe; der treuischt Fründ us syr Witlig-Zyt het uf en Altar vom eheliche Glück müessen, und zwar ohni daß es Wort drüber verlore gangi, ohni daß o nume nes Oug drüber aloufi. Es het’s womüglich gar niemer sölle merke, daß dä Hund verschwunde syg. O ihm, dem Oberscht, het niemer öppis söllen amerke.
Im Ougeblick, wo di andere zum z’nachtässe zuechegsässe sy, het der Oberscht gseit, er chöm grad ume, isch zur Türen uus, het der «Tiger» am stachlige Halsband gnoh und hinder de Ställ dem Chriseggle-Chrigel zur Exekution übergä. Es het natürlech dem Oberscht fascht ds Härz abdräit, wo der Hund ahnungslos um di beide Mannen umegfislet isch, sy längi roti Zunge het la usehangen und mit glänzigen Ougen a nen ufegluegt het. Er 184 het probiert, über sy Sentimentalität z’lache. Und würklech, wo-n-er i ds Huus zrügggangen isch und dem Tier het der Rügge gchehrt gha, isch öppis vo däm wohltuende Gfüehl über ihn cho, wo ein alben achunnt, wenn me nes Opfer über sech bracht het. Und wo-n-er am Tisch syr übel gluunete Frou eso höflech, heiter und sieghaft begägnet isch, het sech der Liebegger gseit, er syg doch e facile Bursch, dä Wendschatz.
Zwölftes Kapitel
Di nächschte Tage sy wieder nüt als Luscht und Sunneschyn gsi. Di ganzi Mannschaft isch gäge d’Hasen i ds Fäld zoge, über Hütlige, gäge ds Glasholz, bis zum Ringgis, bald im Revier vo Hünige, bald i däm vo Dießbach, und je na der Gäged, wo gjagt worden isch, het men im Schloß z’Dießbach, z’Hünigen oder o uf sunniger Bärghöchi im Freie g’ässe. Luschtigi Fanfare hei vo Bärg zu Bärg tönt, und wäri der Maler umewäg gsi, er hätti nid gwüßt, wo afa, wo ufhöre. Wenn albe d’Frou Kätheli als Diana mit dem Troß uf irged mene luschtige Bödeli zwüsche rotlüüchtende Waldsöumen agrichtet het und de di Herre cho sy mit lüüchtenden Ouge, voll Ungeduld, sech gägesytig chönnen ufz’zieh, di tschäggete Hünd mit de länge, vo de Dörn verchritzete Lampiohre sy der Bärg uuf cho z’lällen und d’Jagdchnächte ganzi Stange voll Gwild zuechetreit hei, das isch es famoses Luege gsi und no luschtiger, ’s sälber mitz’mache. Tief unden isch d’Chisen i hundert Chrümmunge dür ds Tal ab grunne, zwüsche weich gründete Huble düre, wo feißi Chüe mit heimelige Treichlen am Hals ds bescht Gras usgläse hei. Vor de schwarzbruune Burehüser mit vermieschete Decher het ds glüejig rote Loub vo silberstämmige Chirsböum glüüchtet. Us em Gnischt vo hableche Burehüser und wüelige Hoschtete het sech der spitzig Chilchsturm vo Dießbach ufgreckt, und dert äne, wyt hinder der Aare, isch im blaue Dusem ds trotzige Stockhorn ghocket, wie ne versteinerete Hirt. Das sy herrlechi Tage gsi, Tagen oder emel vieli Stunde voll säligem Vergässen und harmlosem 186 Liechtsinn. Frylech, mit dem Herbscht fahrt d’Wehmuet dür ds Land, aber gsundi jungi Lüt hei keini Ohre für se.
Ei Abe, wo d’Jeger hei cho sy, isch ne d’Frou Kätheli dür ds Hünigerdorf uuf etgägecho. Der Oberscht isch bi den erschte Hüser zrüggblibe gsi und het, währed der fröhlech Schwarm vo de Jeger sy vielbewundereti Gaschtgäberin mit schöne Komplimänt umgä het, mit mene Burefroueli öppis verhandlet. D’Frou Kätheli het d’Jeger hei gschickt und isch langsam wyters gange, für ihre Ma ga z’grüeße, wo i däm Ougeblick dem Burefroueli öppis i d’Hand drückt — nid juscht mit dem allerifründlechschte Gsicht. Mit mene Gmisch vo verworggetem Erger und ufstrahlender Liebi uf sym Gsicht het er i zärtlechem Etzücke der Arm um sys Kätheli gleit und isch so mit ihm der Wäg ab gange. Aber erscht uf em freie Fäld zwüsch em Dorf und de Schloßgeböud antwortet er uf syni fragende Blicken, und zwar mit lächerigem Rure: «Di donners Tube! — Jitz han i se scho zum drittemal zahlt. — Aber was wott me, es cha e jede säge, es syg syni gsi. Widerrede git böses Bluet, und wäge dene paar Batze man i nid es Gschähr ha, wenn i scho däwäg der Löl im Spil bi.» Di schier verschmitzt heitere Blicke, mit dene d’Frou Kätheli di Schmähleten ufgnoh het, gäbe dem Oberscht Grund, wyter z’frage: «Hesch du se-n-öppen o scho zahlt?»
Da lähnt sech d’Frou Kätheli ganz fescht a ihre Ma, leit ihm ob allem Wytergah ihre vo der Abedsunnen aglüüchtete Chopf uf d’Achsle, luegt ne mit schelmehafte Blicken us ihrne große herrlechen Ougen a, ohni öppis z’säge. Nume di wyße lachende Zähnd het si-n-ihm zeigt, währed si-n-ihm di liecht gschlosseni Fuuscht vor d’Ouge 187 het. «Lue!» seit si numen und streckt e Momänt alli füf Finger uuf, und du macht si ds Glyche no einisch, und zletscht streckt si nume no der Duumen i d’Luft.
Da blybt der Oberscht stah und seit mit nid gar ärnscht gmeinte Runzelen uf syr schön gwölbte Stirne: «Du wirsch mi doch nid welle mache z’gloube, du heigisch di Tuben endlefmal zahlt?»
Statt mit nere Verteidigungsred z’antworte, leit ihm d’Frou Kätheli d’Hand uf ds Muul und lachet no meh.
«Nei — nei, also das wott i de hingäge nid, weisch!» meint er. Aber öb drümal oder endlefmal, was het das gha z’säge? Und im Grund isch es ihm doch lieber gsi, sy Frou sygi z’guet gäge d’Lüt als z’hert und z’rabouzig. Si hei der letscht Bitz vom Wäg abgschnitten und sy über d’Matte zu mene Brüggli, wo vom Fäld i Garte gfüehrt het. Dert seit er: «Dy Beizivogel macht mi no zum Gspött. Da mueß e Bueß sy, weisch! Di vierzäche Tube choschte de vierzäche vo de beschte Müntschi.»
«Also hättisch nüt derwider, wenn i no meh Tube zahlti?»
Jitz lat der Oberscht sy Frou la fahre. — Si sy under de Fänschter vom Schloß gsi. Er seit nume no mit ufgstrecktem Finger: «Nimm di wohl in acht!»
I däm Ougeblick gseht d’Frou Kätheli im trochene Härd vo mene Rosegroup alti verherteti Spure vom «Tiger». «A propos», seit si mit triumphierendem Schelmegsicht, «wo isch eigetlech der ‹Tiger› hicho?»
Jitz isch e Schatten über ds Oberschts Stirne gfloge. Er het welle derglyche tue, er heig nid glost; aber mit feschtem Griff het d’Frou Kätheli ne bim Arm gnoh: «Wo isch er hicho? Du seisch mer’s?» — «Wär?» — «Der Hund, der ‹Tiger›.»
188 «Aha», seit der Oberscht, «dä schlat jedefalls jitz keis Gschirr meh abe.»
«Hesch ne töt?»
«I ha ne nid töt.»
«Aber du hesch ne gä z’töde? — O, weisch hingäge — das isch jitz stark!»
«Ja, hätt i de nid sölle?»
Statt en Antwort z’gä, fat d’Frou Kätheli afa dublen und macht es Möuggerli.
Jitz nimmt er se bim Arm und seit: «Allons! Anstatt jitz zfride z’sy, daß i dem Übel es Änd gmacht ha... was hätt i de sölle?»
«Du weisch wohl, daß i’s nid so gmeint ha.»
Me isch underdesse zum Huus cho, het offeni Türe näbe sech gha und Lüt i de Gäng. Da isch natürlech der Diskurs abbroche worde.
Würklech, d’Frou Kätheli het nid dänkt gha, daß der Oberscht ihri Chlag so ärnscht nähmi und der Hund ohni wyters us der Wält schaffi. Si het wohl gwüßt, daß ihre Ma a däm Hund hanget und nie i ihrem Läbe — so het si emel jitz welle ha — hätt si’s über sech bracht, ihm es settigs Opfer zuez’muete. Daß der Oberscht ’s eso gnau nähmi, daß es ihre nid emal sötti erloubt sy, öppen e chly ufz’begähren und z’töubbele, ohni daß grad bitteren Ärnscht druus wärdi, das het se zgrächtem höhn gmacht, und si het i der Schlafstube mit dem Fueß ufgstampfet und gseit «Nei gwüß!»
Mit überlägener Mienen isch der Herr Gemahl nächer cho und het syr zürnende Frou d’Hand under ds Chini gha, wie me’s öppen a mene Chind macht, wenn’s dublet. Aber wolle! Wie ne Blitz isch der Frou Kätheli ihri närvigi Hand zur Parade da gsi, und der Oberscht het 189 sech nid bsunne, daß er je sit syne Buebejahre so eis uf d’Finger erwütscht hätti. Das het ne gmacht z’lache und no meh d’Frou Kätheli, wo jitz uf ihrer Syte dröit het: «Wart nume!»
Und im Ougeblick, wo si das gseit het, isch ere der Plan vo ihrem Gägezug scho ganz klar vor Ouge gsi. Ihre Luun het sech drüber bald ufgheiteret, und i der beschte Stimmung isch si zum Nachtässe cho.
Es isch a den Abede scho chuel worde, so daß me gwöhnlech nam Ässen im Saal bliben isch und sech dert um ds Kaminfüür ume gsädlet het, so emel o hinecht. D’Frou Kätheli isch cho und gangen und het zwüschen yne mit de Dienschte z’tüe gha. Da profitiert ds Mühlikäthi vo menen Ougeblick, wo-n-es d’Frou alleini erwütscht, und seit schüüch und verläge: «I hätti d’Frou Oberschti möge frage, öb i nid zur Muetter übere dörft ga schlafe.»
«Warum? Isch si chrank?»
«Nei.»
«La gschoue, lue mi a! Was isch los? Warum wottsch nid i dyr Chammere blybe?»
«Der Vatter und d’Muetter hei’s halt nid gärn.»
«Warum?»
«Nüt für unguet, Frou Oberschti, nume solang di junge Herre vo Bärn da sy.»
«Was?»
«Der Vatter het halt geng eso Chummer; es isch ja gwüß gwüß nüt Uguets gange, aber der Vatter wott’s halt nid ha.»
«I will de mit dem Herr Oberscht reden und mit dem Vatter o. Hinecht blybsch jitz emel no da.»
Dermit isch für hinecht dä Handel erlediget gsi. Aber 190 zmorndrisch het der Oberscht mit dem Müller gredt und derby gmerkt, daß es houptsächlech gäge Brächt isch gmünzt gsi; nume het me nid usebracht, warum eigetlech. Der Oberscht het dem Brächt di übermüetigschte Streiche zuetrouet und het ne z’Red gstellt, aber numen uverschante, uswychende Bscheid übercho. Und wo du d’Frou Kätheli ihrem Vetter o no ne ghörigi Lätzge gmacht het, isch du ganz hübscheli der Verleider under d’Jagdgsellscheft gschliche. Der Brächt het gmugglet, er gangi ume hei, wenn er da nid rächt syg, und wil niemer hert hinderha het, isch d’Heireis verabredet worde.
Der Liebegger het ohni das zmorndrisch welle verreise. Aber der Oberscht het sech widersetzt. Und wil du am andere Morge bsunderbar schöns Wätter und di ganzi Gsellscheft i ds Schloß Dießbach zur Jagd isch yglade gsi, isch me du no binenandere blibe. Uf e Wunsch vom Dießbacher het me der Beizivogel mitgnoh, und im Hiryte het der Oberscht zu syr Frou gseit: «Hütt cha de der Dießbacher d’Tube zahle!» Si hei glachet und sech gägesytig ufzoge. Aber d’Frou Kätheli het gluegt ds Gspräch abzlänke. Si het gwüßt, daß dem Oberscht di Vogelbeizene ne Dorn im Oug gsi sy, und är het sech ybildet, sy Frou hangi grüüslech dranne. Nu, es isch a beidem öppis gsi. Und drum het d’Frou Kätheli bschlosse gha, si well dem «Tiger» ihre Vogel nacheschicke. Zwar für ne z’töden isch er doch z’chöschtlech gsi; aber er het hisölle, wo-n-er härcho isch, und so het si heimlech mit dem Liebegger verabredet, er söll ne mit hei näh, was du zmorndrisch o gscheh isch.
«Wo isch der Vogel?» fragt du der Oberscht na der Abreis vo sym Fründ. «Het nen öpper usegla?»
«Er isch dem ‹Tiger› nachegfloge», antwortet mit 191 strahlendem Triumph d’Frou Kätheli. Der Oberscht het der Chopf gschüttlet, verläge glachet und ere zletscht d’Hand dargstreckt: «So sy mer quitt.» Aber im Grund het er’s nid gärn gha, daß ds Kätheli so mit ihm grächnet und nid ihn ganz eifach het welle la der größer sy.
Item, am glychen Abe sy du di Bärner Herren o verreiset mit ihrne Roß und Hünd und allerlei Jagdtrophäe, houptsächlech aber mit mene Schatz vo luschtigen Erinnerungen a di schöni Hüniger Jagdzyt. —
Im Schloß het’s gstillet, und me isch wieder zur Bsinnung und zu synen alte Gwohnheite zrüggcho. Dem herrschaftleche Paar het’s ender gwohlet, daß der Vetter Brächt gäge Bärn zue isch; me het di ganzi Zyt müessen Angscht ha, er tüej eim i sym wilden Übermuet öppis Dumms areise. Me het no geng nid gwüßt, warum eigetlech der Müller sy Tochter nümmen im Schloß het welle ha.
Wo zmorndrisch der Oberscht mit syr chlyne Familie bim Dejeuniere sitzt — es isch e chalte Näbelräge nidergange, so daß me kei Grund gha het, z’pressiere — chunnt der Jakob cho brichte, dem Herr Brächt sys Roß sygi dä Morge, wo’s no stockfyschter gsi syg, mit läärem Sattel vor em Stall aglanget, eine vo de Mühlichnächte heig’s scho lang ghört dasume hüschtere, aber er heig nid gwüßt, was es syg und heig sech nid trouet, ga z’luege.
Der Oberscht und sy Frou hei sech mit großen Ougen agluegt. «Um ds Himmels wille!» seit d’Frou Kätheli, «Het’s ächt es Unglück gä?» Der Oberscht isch scho zur Tür use gsi. Er het se-n-offe gla, wie wenn er erwarteti, daß d’Frou ihm nachechöm. Im Hof unde het men ihm der verrisse Zoum zeigt; ds Roß hingäge het gar kei Schade gha. Es paar Minute nachhär sy der Oberscht 192 und der Chrigel im Sattel gsässen und uf verschidene Wäge gäge Bärn zue gritte. Dem Oberscht isch ufgfalle, daß amenen Ort zwüschem Stalden und der Lymgrueben e Zuun früsch broche gsi isch; aber Spure het men i däm mutz gweidete nasse Gras nid chönnen erchenne.
Der Näbel isch truurig über e Bärg ab ghanget und zwüsche de Tannespitzen umegstriche. Me het niene nüt Läbigs gseh, und dem Oberscht isch es vorcho, wie wenn sech alles versteckt hätti, für nid müessen Uskunft z’gä. Di nasse mieschige Stroudecher hei usgseh, wie wenn sie hütt tiefer über d’Fänschter vo de Burehüser abezoge wäre, daß emel ja niemer chönnt yneluege. Gäge Mittag sy di beide Ryter z’Bärn wieder zsämecho, ohni öppis etdeckt z’ha. Der Oberscht isch uf der Stell de Kamerade vom Brächt nachegange. Der erscht, wo-n-er gsuecht het, isch scho wieder über Land gsi, der zwöit isch no nid uuf gsi. Underdessen isch er zum dritte, und dä het nüt gwüßt z’säge, wil er den andere voruusgritten und z’Worb bi mene Vetter ygchehrt isch. So sy si zsäme wieder zum zwöite gange. Dä isch du ändlech vüre gschnaagget gsi, het aber o nid viel gwüßt z’säge. Dä, wo hütt scho wieder furt syg — er syg i ds Fryburgbiet zu mene Fründ ga jage — wüßti am beschte Bscheid, er syg mit dem Brächt hindenache gritten und heigi neue gseit, der Brächt sygi ob Münsige wieder umgchehrt oder sünsch zrüggblibe, er heig wahrschynlech z’Hünigen öppis vergässe.
Jitz het aber dem Oberscht sy Geduldsfade la gah. Mit scharfem Hieb isch sy Rytpöitschen uf e nächschte Tisch gfahre, und zündtigrot vor Töubi donneret er syni Jagdgescht a: «Dir syd mir suberi Kamerade, Dir! Da rytet me z’vierne höch hei und merkt nid emal, wenn’s eim öppis git. — Syd Der eigetlech bsoffe gsi? — Me 193 chönnti’s bald meine. Schäme söttet Der Ech, däwäg heiz’jogglen und Ech eso nüt umenandere z’kümmere!»
«Der Brächt isch gar en eigelige Kärli. Er het’s eso im Bruuch, undereinisch syner Wäge z’gah», meint du eine vo dene junge Herre, dene richtig d’Schamröti i ds Gsicht cho isch.
«Juscht deschtmeh luegt me zu so eim, wenn me doch weiß, daß er settigs im Bruuch het und derzue nid e bessere Ryter isch als der Brächt. — E Skandal isch es, daß Der’s nume wüsset. Das han i no gar nie gseh, daß me sech under Fründe däwäg im Stich lat.»
Di beiden abpudlete Kamerade, wo halt nid uf em chürzischte Wäg vo Hünige gäge Bettehuse gritte sy, so wenig wie der Brächt, hei Chatzejammer gha und sy nid bim nötige Geischt gsi, für sech vor em Oberscht irgedwie chönne z’rächtfertige. Si hei d’Fuuscht im Sack gmacht und sech anerbotte, der Brächt cho hälfe z’sueche, es wär ne doch gruusam leid, wenn’s ihm würklech öppis gä hätti.
«Ja, das, dunkt mi, syg de ds allerimindischte, wo Der chönntet tue für ne», het se der Oberscht agschnouzt, und du isch er furt und eis Gurts mit dem Chrigel heigritte. Er het jitz emel gwüßt, daß zwüsche Münsigen und Hünigen öppis müeß gange sy. Öppen e halbi Stund später sy du di zwee Kamerade vom Brächt o abgritte. Der Ritt im chalte Herbschträgen isch ne für ne gueti Kur gange.
Wo si gäge di vieri z’Hünigen acho sy, pflätternaß, versprützt bis i ds Gsicht ufen und durschtig wie nes Bluemegschirr, hei si der Brächt im Schloß gfunde, aber i mene Zuestand, daß er no gar ekei Uskunft het chönne gä, ganz verhouen und verschundte. Me het natürlech 194 alles, was Bei gha het, uf d’Suechi gschickt gha, und ds Sagers Chinder hei ne du i mene Turbegrabe gseh lige. Der Schlupf-Sameli het ganz nach derby mit zwöine Meitscheni Turbe byget, ohni öppis vom Brächt z’ahne. So het men erzellt. Dem Brächt het a syne Habsäligkeite nüt gfählt, woruus me het chönne schließe, daß er us Rach oder sünsch mene Grund sygi mißhandlet worde. Daß di beide Kamerade vom Brächt, wo sech i meh oder weniger unwahrschynleche Vermuetungen und Verdächtigungen ergange hei, o gar allerwälts nüt Positivs hei chönne, oder — wie du nachhär d’Dienschtlüt vom Schloß under sich gseit hei — hei welle säge, het d’Verstimmung no verschärft. Und zu der Lätzge vom Oberscht hei si du no nen epfindlecheri vo der Frou Kätheli erwütscht. Für ds allgmein Interesse vo der unrüehmleche Rollen abz’länke, wo si bi der Gschicht gspilt hei, hei si du dem Oberscht welle Wägleitung gä, wie me de Täter chönnti uf d’Spur cho. Alli ihri Vermuetunge hei uf d’Mühli hiziilet. Aber der Oberscht het ne’s mit scharfe Worten usgredt und ne gseit, Züge wäre meh wärt als unerbätteni Undersuechungsrichter. Uf das hi hei di Beide gfunde, mira söll i di Bett, wo me ne z’Hünige grüschtet het, lige, wär Luscht derzue heig, und sy ga Bärn gritte, wo si z’Mitternacht cholderig, naß, dräckig und verfroren über d’Brügg yne gritte sy. Natürlech het’s du dert no ne bösen Uftritt gä mit dem Torwart, wo sünsch um die Zyt niemer ynegla het. Und das het du o no derzue bytreit, daß zmorndrisch der Überfall uf e Brächt sech no gschwinder i der Stadt verbreitet het.
Jitz isch es du grad gsi, wie wenn me mit mene Stäckli i mene Mutthuufe guslet und ds Füür Luft überchunnt. Alles, was Willading gheißen oder sünscht über sibe 195 Hääg übere mit ds Käthelis Familien öppis z’tüe gha het, isch über en Oberscht, über sy «verrückti Republik» z’Hünigen und über e Müller, «dä Redlifüehrer vo färn, wo überhoupt nume dür nes Hindertürli dem Galgen ertrunne sygi», härgfalle. Es syg doch e hälli Schand, daß der Oberscht syr arme Frou zuemueti, mit mene settige Möntsch völlig under eim Dach z’wohne, mit mene Kärli, dä überhoupt längschtes nümme sy sötti. Verschideni jüngeri Lüt het me jitz jede Tag chönne ghöre säge, es syg sünd und schad für ds Kätheli Willading, aber da gsej me grad, wie d’Liebi ein blind machi. Ja no meh hei d’Lüt gwüßt. Me het sech dem Oberscht sy unbegryflechi Geduld mit däm falsche Müller dür d’Pärson vom Mühlikäthi erklärt. Churz, di böse Müüler vo der halbe Stadt sy ab der Chetti gsi, und doch het männiglech gwüßt, daß der Brächt e Nütnutz isch gsi, wo di ganzi Ufregung gar nid verdienet het.
Einschtwyle het das Gwäber der Oberscht nid mögen errecke. Het er’s nid im Bruuch gha, z’frage, was me z’Bärn derzue sägi, so het er sech descht meh Müej gä, im eigete Huus Liecht z’mache. Vor allem uus isch ihm dranne gläge gsi, z’wüsse, öb würklech der Müller öppis mit der Sach z’tüe heigi oder nid, und sobald der Brächt wieder zgrächtem het möge ds Muul uftue, het er nen uf all Wys und Wäg usgfragt.
«Los, Brächt», het der Oberscht gseit, «i wott jitz wüsse, was gangen isch. Du channsch mir das i allem Vertroue säge.»
«Aber i säge der, i weiß es nid, i bi ja erscht hie wieder zue mer cho.»
«Ja, ja, aber wie isch es cho, daß dyni Kamerade nid sy derby gsi?»
196 «He...» — Der Brächt richtet sech halb uuf i sym Bett und luegt i nen Egge, wie wenn er sech zerscht no müeßti bsinne — «wohl, si sy halt voruus gsi, vo Afang a, scho vom Stall ewäg, und du, änet der Lymgruebe, han i halt müesse nachegurte. D’Schabracken isch mer grütscht, und wo-n-i wott der Gurt löse, isch mer du ds Roß dervo pächiert, und du bin ig ihm halt nache.»
«Bis wohi?»
«Emel bis... i weiß nume, daß i wieder a der Lymgruebe vorby gsi bi.»
«Bisch dem Wäg nah cho?»
«Solang i ds Roß ghört ha, wohl; aber du bin i du graduus, wo sech der Wäg gäge Stalden ychrümmt.»
«Über ds Moos?»
«Nei, ob em Moos düre, graduus gäge ds Schloß, und dert obe bi dene Hüser, weisch, grad dert, wenn me vom Stalde gäge Konolfinge geit, mueß es gscheh sy, afin, ’s isch halt fyschter gsi...»
«Aber was isch du gscheh?»
«He, uf mi los cho sy si — i ha nid Zyt gha, mi z’wehre. Wyter weiß i nüt meh.»
«Hm. — Hesch du i der Zyt, wo de by-n-is gsi bisch, irged öppis Ungrads gha mit de Lüte vom Dorf?»
«Was wett i mit ne gha ha?»
Dä Bscheid isch nid ganz eso gleitig vüre cho, wie-n-es gscheh wär, wenn der Brächt di volli Wahrheit gseit hätti.
«Hesch irged e Verdacht?»
«I kenne ja niemer als dyni Lüt und der Müller.»
«Ja, meinsch, der Müller chönnt öppis dermit z’tüe gha ha?»
«Zuetroue tät ig ihm’s.»
197 «Aber derby gsi isch er nid?»
«Nid daß i wüßti. — Aber dä Möntsch macht eso Hindenume-Gattig. I trouen ihm alles zue. I cha gar nit begryfe, daß dir mit so eim möget under eim Dach sy.»
«Ja nu, das isch my Sach.» Wie mängisch, daß me der Brächt no i ds Gebärt gnoh het, meh isch nid gsi us ihm use z’bringe. Der Oberscht isch ds Gfüehl nid los worde, sy Vetter chönnti meh säge. Aber er het vo eim Verhör zum andere geng überleiter g’antwortet und der Rigel geng feschter gschine vorz’schiebe.
So isch du halt der Verdacht blybe stah, der Überfall uf e Brächt syg en abgcharteti Gschicht vo mißgünschtige Lüte gsi, vo «Herte», und der Müller heigi d’Händ im Spil gha. Das isch dem Oberscht gränzelos zwider gsi. Es het möge gange sy, wie’s welle het, so het er druus müesse der Schluß zieh, me heig o ihm sälber welle ne böse Streich spile, und ds Vertroue vo de Lüte, wo-n-er so viel derfür het ta gha, syg wieder zerstört. Het er zrügg dänkt, mit was er das chönnti uf sech glade ha, so isch er natürlech uf d’Jagde cho, vo de Jagden uf syni Gescht und vo de Fescht uf sy Fr... nei — nei — nei! Mängisch het me ne gseh irgedwo underwägs, wenn er allei gsi isch und der Chopf i Gedanke het la hange, daß er plötzlech ufgstampfet het und mit der Hand über d’Stirne gfahren isch, wie wenn er syni Gedanke möchti furtwüsche.
Und wenn’s no bi däm blibe wär, wenn me ne hätti la mache! Er hätti der Sach trotz allem no welle Meischter wärde. Der Winter isch ja im Azug gsi und het Bletter und Bluemen abegrupft und mit der Summerluscht d’Lüt vo Bärn us em Schloß verschüücht. Er hätti ungschore wieder chönne schalten und mache. Mit der Zyt wär’s de wohl a Tag cho, was eigetlech gangen isch und wär der 198 Schuldig syg. Aber jitz isch unglücklecherwys der Lärme ga Bärn cho. Di beide junge Herre, wo d’Vorwürf vom Oberscht no nid hei verdouet gha, hätte’s zwar o lieber gha, wenn nid wyters wär es Wäsen us der Sach gmacht worde — si jedefalls hei derby nüt gha z’profitiere — aber si hei sech dermit tröschtet, daß jitz der Oberscht Wendschatz sy Bschärung o kriegi. Der dritt Kamerad, wo am meischte gwüßt hätti, het für guet gfunde furtz’blybe.
Ja, der Oberscht het sy Bschärung gha. Wil me no nid gwüßt het, ob es sech um ne Mordversuech, um Roub oder um öppis anders handli, het der Herr vo Hünige Befähl übercho, alli irgedwie verdächtige Lüt yz’sperren und z’verhöre. — So wyt isch es jitz glücklech cho, daß er syni eigete Herrschaftslüt het müessen yzieh! Das sy trüebi Tage gsi. Nu, er het sech dermit tröschtet, es gäb ihm e neui Glägeheit, dür Güeti und Grächtigkeit juscht wieder ihres Vertroue z’gwinne. Zu allne Verhör het er sy Fründ, der Pfarrer Gryph, mache z’cho als Ratgäber und Züge. Natürlech het’s i der ganze Herrschaft umen es großes Brüel und bösi Gsichter gä, wo me der erscht Verdächtig het i ds Schloß gfüehrt, für ne mit dem Brächt z’konfrontiere. Usecho isch derby nüt, göb wie der Oberscht syne Gfangene zuegredt het, si sölle doch rede, sünscht müesse si de ga Thun uf d’Strecki. Er het grad merkt, daß si sech ds Wort gä hei z’schwyge. Numen eis het me chönne feschtstelle: daß alli, uf dene der Verdacht isch blybe chläbe, zuefällig oder nid zuefällig zur Partei vo de Herte ghört hei.
Und jitz der Müller! Wo me däm gseit het, er müeß halt o cho Red und Antwort stah, isch er i ne settigi Wuet ynecho, daß sech der Verdacht gägen ihn nume no vermehret het. Der Oberscht het sech jitz sälber gfragt, 199 öb er nid irgedwie d’Finger drinne gha heig. Und doch het er ihm’s nid rächt zuetrouet.
Z’gueter Letscht isch der Hüniger ga Bärn gritten und het’s düregsetzt, daß me d’Undersuechung sischtieri, emel bis me der dritt Kamerad vom Brächt verhört heig. Z’Bärn het kei Möntsch Bedürfnis na neue Malefizprozässe gha; d’Regierung het uf ihri Art nid minder ds Vertroue vo der Buursami wieder gsuecht als der Oberscht Wendschatz. Und wil men agnoh het, der Brächt chönnti würklech di Gschicht provoziert ha, isch du der Handel vorlöufig nidergschlage worde.
Sowyt wär der Oberscht zfride gsi mit dem Resultat vo syne démarches zum Beschte vo syne Herrschaftslüte. Aber eis isch halt nid gsi dürz’tue: der Verdacht gäge Müller. Hätt er sech nid im Burechrieg, währed der Oberscht z’Länzburg gsi isch, mit den Umtribe vo de «Herte», stark abgä gha, so hätti me villicht jitz nüt gseit. Aber vo dert nachen isch halt öppis uf ihm blybe lige.
Der Oberscht het das wohl gwüßt gha, aber erscht jitz het er du zgrächtem gmerkt, wettigs Mißtrouen i der ganze Verwandtschaft vo syr Frou gäge dä Müller vorhande gsi isch. Er hätti zwar däm no einisch nid nahgä, hätt er sech nid müessen überzüge, daß d’Frou Kätheli sälber keis sähnlechers Begähre gha het, als daß dä Müller vo Hünige furtchömi. Gseit het’s dem Oberscht niemer, aber er het’s völlig mit de Hände chönne gryfe, daß es näbe der Pärson vom Müller syr Tochter, dem Mühlikäthi, gulte het. Das isch halt eifach z’lang im Schloß gsi vor ds Oberschts Hürat. Es het zviel Vertroue gnosse gha, und hätti men ihm das alles no vergä, so het’s halt doch nid dörfe sy, daß d’Frou Kätheli mit dem Mühlikäthi sech müeß i d’Liebi vom Töldi teile. Das isch scho lang dem 200 Oberscht uf em Gmüet gläge, bald wie ne trüebi Näbelschicht, bald wie ne Gwitterwulke. Hundert- und aber hundertmal het er sech’s überleit gha, wie di Sach z’löse wär, ohni der Müller vo Huus und Hof z’trybe; aber er het kei andere Wäg gfunde.
Jitz isch er nume druuf usgange, der Handel eso dürez’füehre, daß es niemerem meh weh tüej als absolut sy müeß. Er het nid sy Frou dür nes neus Opfer welle beleidige, und drum het er se gar nid welle la merke, daß er ihre z’lieb öppis undernähmi, wo wiederume der Erfüllung vo syne herrschaftlechen Ideale ne schwäre Stoß gäbi, vowäge heilig über alles zsämen isch ihm ds Glück vo syr Frou gsi.
So isch der Obberscht spät im Wintermonet no i ds Aargäu abe gritte, für im Bezirk vo sym Regimänt Inspäktione z’mache. So het er z’Hünige gseit, und es isch kei Grund gsi, ihm’s nid z’gloube. I Wahrheit isch der Houptzwäck vo syr Reis gsi, für sy Müller e Mühli z’sueche. Am beschte gfalle het ihm die z’Othmarsinge, wo sit der Schlacht bi Wohleschwyl verwaist gsi isch. Hilb gläge, gueti Wasserchraft, e gwirbigi Chundschaft und es bravs Burewäse derby, das sy Vorzüg gsi, wo na ds Oberschts Meinung sy Müller rych etschädiget hätte.
I der erschte Wuche Chrischtmonet isch er wieder hei cho, und du isch er grad zmorndrisch i ds Mühlistöckli überen und het nam Müller gfragt, er heig neuis mit ihm z’rede. Na allem, was gangen isch, isch der Müller ob der Chündigung nid hert erchlüpft. Hätt er gwüßt wohi, er wär scho grad nam Burechrieg gange. Was het ihm das Läche no gulte, wo jede Zuunstäcke für ihn es Erinnerungszeichen a vergangeni gueti Tage gsi isch? — Daß der Oberscht sech d’Müej gnoh het, ihm es anders Läche 201 z’sueche, isch guet agange. Der Müller het wohl gwüßt, daß nid liecht en andere Bsitzer so öppis gmacht hätti. D’Müllersfrou het dem Oberscht sogar danket, was ihre Ma nid über sech bracht hätti. «Me wär jo gärn do blibe», het di bravi alti Frou gseit und mit dem Fürtech d’Ouge gwüscht, «myn Gott ja, aber was wott me! Es isch haut nümme ds Glyche.» — Si het kei Ahnung dervo gha, wie ungärn der Oberscht das Wort ghört het. Göb was er welle, gseit und gmacht het, so het’s us jedem Eggen use tönt, es syg nümme ds Glyche wie albe.
Aber jitz het’s doch e chly besseret mit der Stimmung, so het’s nen emel dunkt. Sobald der Vetter Brächt ga Bärn verreiset gsi isch, het’s verschidene Gmüeter glugget. Bald het der Schnee d’Lüt i d’Hüser yne tribe, und du hei sech der Winter düre nume no die gseh, wo sech nid us irged mene Grund uswäg gange sy. Der Pfarrer Gryph isch wieder meh ga Hünige cho, und me het am mächtige Kamin, wo größeri Möcke drinne brönnt hei als hüttigstags d’Burgerspälte sy, gar mänge heimelige Halbtag und Abe verdampet. Uf d’Frou Oberschti het d’Chündigung vo der Mühli e gueten Yfluß gha. Dasmal het si sech am Oberscht nid anders gwüßt z’revanchiere, als mit dem guete Wille, geng artig und geng glychlig z’sy, was bekanntlech hundertmal schwärer isch als es Öpferli, wo me bald verschmärzt het; es het scho lang vordäm gheiße, Ghorsam syg meh wärt als Opfer, und égards besser als verschickti Beizivögel. Vo nachem gluegt, isch de frylech viel ehelechi Zärtlichkeit drinne gsi, wo der Oberscht nid minder derfür chönne het als d’Frou Kätheli. Aber item, i der winterleche Stilli vo Hünigen isch si emel du wieder zgrächtem under sym charme gstande, was i der Jagdsaison z’plätzewys nümme 202 so ganz der Fall gsi isch. Im Oberscht sälber isch meh und meh wieder d’Hoffnung ufcho, der Schade vo däm Herbscht glychi sech de under em Winterschnee wieder uus, und die agnähmi Rueh im Schloß het ihm gschine rächt z’gäh. Daß es chönnti e Stilli vor em Sturm sy, het me nid dänkt, wil me sech nid ganz klar isch gsi über di wahren Ursache vo der Stilli. Aber der Winter het nid vorby sölle, ohni daß dem Oberscht no chly d’Ougen ufta worde sy. Änds Horner isch er einisch der Stalden uuf und findt der Stulle-Hans-Ueli vor sym stattleche Huus. Mit trotziger Stirnen und verbissenem Muul isch er dagstande, wie wenn er sech zwägstelle wetti, für sy Hof gägen Oberscht z’verteidige.
«Wie wott’s ustage, Hans-Ueli?» fragt der Oberscht. «Wiiß nid, wo’s öppe no use wott. Süscht het’s iin öppen ender vor em Winter möge Chummer mache; weder dä Rung...»
«Was? Wo fählt’s?»
«E nu, wenn es si jitz grad so git, i hätt richtig scho öppis uf em Härz. Wenn der Herr Oberscht öppen en Uugeblick wett i d’Stuben yhecho...»
«Guet», seit der Oberscht und geit dem Hans-Ueli vora dem Huus zue. Tief het er sech müesse bücke, für ohni Schade dür d’Hustüren yne z’cho. Der Hans-Ueli het ne dür di rueßschwarzi Chuchi i d’Stube gfüehrt, wo ne förchterlechi Stickluft vo Chleider, die über em Ofe ghanget sy, ihm schier der Ate gnoh het. Aber no meh het ne d’Stimmung drückt, wo uf em Hans-Ueli glägen isch. Dä het nid gwüßt, wie-n-er wott afa, bis ihm der Oberscht zwägghulfe het: «Du luegsch suur, Hans-Ueli. Bisch nid zfride, he?»
«Nii wäger, Herr Oberscht, u das bin i nid.»
203 «Warum?»
«He, für’s grad use z’säge: vo wäge, daß der Schwager vo der Mühli furt mueß. — Das isch doch afe my armi Tüüri ke Grächtigkiit meh!»
Der Oberscht luegt mit verwunderete Blicken uf e Hans-Ueli, wo wyterfahrt:
«Nii, Herr Oberscht, u das isch’s nid.» Und derby schlat er mit syr grobe chnochige Hand uf e Tisch.
«Ja — geit er de nid gärn? — Mir het er neue nüt derglyche ta, daß es ihm öppe hert z’Härze gangi.»
«Vor zwöine Jahre wär er ring gange, u’s cha sy, daß es ihm i der Erschti no nid so Chummer gmacht het, nadäm ihm eso bös isch nahgredt worde. Weder jitz, wo-n-er si bsunne het u gspürt, wie’s weh tuet, we me so vo Huus u Hof dänne mueß, wott’s ihm schier ds Härz abdräje. Ja, me wiiß haut nid, was me het, we me so i syr Sach cha hocken un ein niemer plaget.»
«Hans-Ueli, Hans-Ueli! Wär het dy Schwager plaget?»
«Isch das öppe ke Plag, Herr Oberscht, we men uschuldig mueß darha für anger Lüt? Chrischte het, so wahr daß i hie Stange, niemerem nüt z’liid ta. Das ischt Wahrhiit, Herr Oberscht, ja wäger. Es isch nid rächt, daß me ne nachenimmt für ne Sach, wo-n-er nie nüt dermit z’tüe gha het.»
«Bisch sicher?»
«Ja wäger, das bin i.»
Der Oberscht het mit Müej und Not sy Töubi gmeischteret. Mit hertem Usdruck isch er dagstande, und uheimelig hei syni Ouge glüüchtet, wo-n-er jitz der Hans-Ueli uf der Bruscht a sym halblynige Chittel fasset und seit:
204 «Warum het mir das niemer gseit, wo’s no öppis abtreit hätti?»
«Nüt für unguet, Herr Oberscht», antwortet der Hans-Ueli und wehrt mit der Hand, «der Chrischte het’s ja gsiit, aber daß nid guet isch, de Herre d’Wahrhiit z’säge, isch nüt Neus.»
«So, Hans-Ueli, so? — Gilt das öppe mir? — Het’s di scho einisch düecht, i mögi d’Wahrheit nid erlyde?»
Der Hans-Ueli probiert sech us em Griff vom Oberscht z’lösen und seit: «He nu, so sägen i jitz o, was mi düecht, we’s Ech rächt isch: Wenn e Burebueb z’Chiut giit u derby rächt tou Schleg uberchunnt, so chräit eke Hahne dernah. Gscheht ihm rächt, siit men öppe, ’s isch schad, für was dernäbe gangen isch. Aber we de so nes übermüetigs Junkerli miint, es chönn da o ga mitha, so sött men ihm de no ga dankhiigisch säge. We iine, wo i Sammet u Syden ufgwachsen isch, de ungeriinisch unger di Haublinige wott, so mueß er de d’Rüüchi o i Chuuf näh. — Aber da brüelet me de hurti na Rad u Gauge. — Es hange re haut schynt’s geng no nid gnue!»
«Se se, Hans-Ueli, nid dadüre!» warnet der Oberscht. «Du wirsch mer doch nid säge, der Junker Brächt heig sech hie mit so Sachen abgä?»
«Wie me’s nimmt, Herr Oberscht. Was er der säub Abe weue het, wiiß i nid; aber di Herre hi gnue Uebermuet tribe mit dene Miitscheni. Ii Tag hi si emu ds Bähni-Bänzes Eisi uf eme Roß obe gha u sy dermit dasumegsprängt, daß es nume so i iis Loch yhe brüelet het u bau no ungfellig worde wär. Da nimmt’s iine haut nümme wunger, daß üser Bursch du afe tuube worde sy u sech verschwore hii, we si iine vo dene Junker am rächten Ort verwütsche, so müeß er de sys Müüßi ha. U 205 we de scho Müller-Chrischte ne nid gwehrt hätt, so chönnti me’s emu begryfe. Er isch di ganzi Zyt düre geng i iim Chummer gsi wäge sym Miitschi. Jitz chüt Dir miera däiche vo mer, was Der wiit, Herr Oberscht. Gsiit han i’s jitz. — Weder dumm sy söttig Sache. Solang daß der Übermuet bi de Herre si vürelat, solang schwynet o d’Giechti bi der Buursami nid.»
«Aber los jitz», seit der Oberscht, «du weisch doch, wie-n-i mi gmüejt ha, mit allne Lüte Fride z’mache. Warum seisch mer de settigs nid?»
«Solang daß es mi nüt agangen isch, han i mi nid derfür gha. U jitz han i’s ja gsiit.»
«Es isch halt o nid liecht z’gschirre mit euch Burelüte. I cha doch nid meh weder sägen und lose! Aber wenn keine wott ds Muul uftue...»
«I han Ech’s ja scho iinisch gsiit, Herr Oberscht: si schüüche der Chriseggler! Solang daß dä Luushung — daß i no so säge — um ds Schloß ume der Vogt macht u de Lüte ds Bluet unger de Negu vüredrückt, troue si si haut nümme zuehe.»
«E das isch nid so gfährlech, dä het gwüß no keine töt.»
«Ja jitz, i cha o nid meh weder säge! Dir hiit ja d’Weli, ’s z’gluuben oder nid. — Aber wie-n-i’s säge, so isch’s, i chönnt en Iid druuf tue.»
Der Oberscht het du dem Hans-Ueli versproche, er well ihm nüt nachetrage, er sygi ja froh drüber, daß ihm ändlech öpper graduse gredt heigi. Jitz wüss er doch e ender, wo daß er müeß agryfe, für Ornig z’mache. Hingäge mit dem Müller-Chrischte blyb’s derby, da syg nüt meh z’ändere. Usenandere müesse si, wenn’s im Schloß söll Fride gä.
Dreizehntes Kapitel
Z’Hünigen isch der Früehlig Meischter worde. Di erschti Chirsbluescht het sech vüregla, und wenn me rächt gluegt het, so isch es wie ne grüene Huuch uf de Buechewälder gläge. Sunnehalb sy uf de Matte scho d’Söubluemen agrückt, und der ganze Chise nah hei d’Bachbumelen ihri glänzig gääle Märmlen über di läbige Wällen yne gstreckt.
Im Schloßgarten isch flyßig umgstoche worde, und d’Frou Kätheli isch de härdduftige Bandeli nah ga luege, ob ihri Rosestöck guet überwinteret heige.
Wär irged d’Nase zu mene Fänschter use gstreckt het, isch gueter Luun worden ob däm lang ersähnten Usschla i Fäld und Wald. Aber völlig us em Hüsi isch der Töldi gsi, nid wäge de Söubluemen und Tulipa, sondere wäge de Soldate, wo jitz jeden Ougeblick hei söllen arücke. Ja, ganz chriegerisch het’s hütt im Schloß sölle wärde. Es halb Dotzen Offizier und anderi Manne sy scho nächti vo Bärn här cho, und hütt hei sech di Usghobene vo der Umgäged im Schloßhof zur Muschterig sölle stelle. Zur verabredete Stund sy si cho, ds meischte jungi Burschen i ihrne halblynige Chittlen und zwilchige Pluderhose. Aber zu ds Töldis Verdruß het’s weder Musig no Trummelschlag gä z’ghöre. ’s isch ganz e stillen Alarm gsi. Sobald alli bi-n-enandere gsi sy, het me se-n-im Kreis ufgstellt, und du isch der Oberscht Wendschatz cho und het es Mandat vo der Regierung verläse.
Da het es under anderem drinne gheiße: «...erachten, es seie in Ansechung des Mordanfalles, so verwichenen 207 Herbst an dem Haubenberg ob Hünigen auf einen Burger hießiger Schtadt geschechen, wohl an der Zyt, unter denen Vagabonden und sonstigem Geschmeiß, so in M. g. H. H. Landen sich umtreibet, eine Landjegi vorzenemmen und was etwan unluterer Gesellen und Dieben uffgetriben, ohn Saumnuß über M. g. H. H. Gräntzen ze schaffen...»
Bi dene Worte het der Oberscht sech agsträngt, rächt fyrlech z’läse; aber er het sech’s gönnt, plötzlech e Blick über e Brief ewäg uf di junge Bursche z’tue, und richtig — ihrere paar hei sech verständnisvolli Blicke zuegworfen und es Lachen i de Muulegge gha.
Item, der Oberscht het nüt derglyche ta, fertig gläsen und erklärt, daß es sech um ne Landjegi handli. Sit dem dryßigjährige Chrieg isch i der ganze Schwyz unzähligs Vagantegschmöus dasume gstriche, und für däm Meischter z’wärde, het me de vo Zyt zu Zyt e sogenannti Landjegi agstellt. Me het ganzi Gägede sorgfältig abgsuecht und alles fahrende Volk über d’Gränze gschaffet. Es isch e Wohltat gsi und e Plag zuglych. Jitz het äbe dem Vetter Brächt sys Abetüür vom Herbscht dene Herre z’Bärn d’Idee gä, es würdi nüt schade, ds Landgricht Konolfingen und ds oberen Ämmetal chly la z’erläse, was de junge Bursche vom Stalde nume rächt het chönne sy. Di Alte frylech hei under sich ufbegährt, was das jitz wieder für nen Uverstand syg, im Ougeblick, wo me di Bursch bi der Arbeit ha sötti.
Na der allgemeinen Instruktion isch der Büchsemeischter cho und het d’Lüt usgrüschtet und brichtet, wie si d’Sach söllen umhänke, und du het me se-n-yteilt i unglychligi Streifrotte, je nam Uftrag, und jeden Offizier het eini dervo übernoh, näbedsi gfüehrt und instruiert.
208 Bi der ganze Mobilisation het natürlech der Chriseggle-Chrigel sech chrutig gmacht. Er isch Zügwart, Instrukter und Inspäkter zuglych gsi, het überall ghulfen und grate, mit uflätige Witze welle Stimmung machen und mit Uslachen und Abrüele di schüüchere Lüt vertöubt. Alles isch stillschwygend der Meinung gsi, d’Landjegi sött im Schloß afa, und der Chrigel wär der erscht, wo über d’Gränze ghörti.
Di einte Streifrotte sy no am Namittag uf Linden und Röthebach marschiert, di andere zmorndrisch bi Stärneschyn vo Hünigen ufbroche. Der Sammelpunkt het Signau sölle sy. Der Oberscht isch uf en Abe derthi gritte, für der Fang ga z’erläse. Es isch allergattig uchummlechs Volk härebracht worde, wo men i einsame Hüseni und Heuschoberli us de letschte Strou- und Fuetterhüüfleni vüregrüblet het, verhudleti, verluuseti und präschthafti Figure, die kei irdische Machthaber zu syne Lüte zellt het. Mänge harmlose Bättler isch vo de Säßhafte de Streifrotte zum Schueb übergä worde, und a mängem Ort het men am Abe gseit: «Es het fei gsuberet.» Si hei emel gmeint, was zrüggbliben isch, sygi alls suber. Aber zmorndrisch hei si gfluechet, wil der Oberscht alles wieder heigschickt het, was nid gfährlech usgseh het. Das isch natürlech du o wieder nid rächt gsi.
Am dritte Tag isch me dür ds oberen Ämmetal und het gäge Truebschache zsämetribe. Alles in allem het me nes halbs Dotze ganz Bösi über Chröschebrunnen a di luzärnischi Gränze gschickt. Dert het der Oberprofos vo Chriseggle syni Manne mit gladene Musketen ufgstellt und de Vagante gseit, er zelli bis zäche, und de wärd gschosse. Und du sy si dervogstobe, di einten i pynlecher Erwartung mit de Händ uf em verhudlete Sitzläder. E 209 Zytlang het me du no Pöschten ufgstellt gla und öppe no ne Streifzug undernoh, für z’verhüete, daß si grad wieder umechöme.
Einisch dahinde, het der Oberscht Wendschatz grad vo der Glägeheit welle profitiere, für syni Alpweiden uf em Bärgrügge vo der Risisegg ga az’luege. Er het alli Mannschaft under em Befähl vo mene Bärner-Offizier heigschickt und isch zmorndrisch allei der Bärg uuf gange.
Was er i der letschte Zyt alles erläbt het, isch wenig gfreut gsi und het nen i d’Stilli tribe. Aber er het se niene rächt chönne finde. Es het ja um Hünigen ume gnueg einsami Wäge gä, aber härzwenig Punkte, wo nid der Oberscht a irged e Sorg us syr Herrschaft gmahnet und syni Gedankegäng gstört hätte. Descht lieber isch es ihm jitz gsi, allei dür ne ganz möntschelääri Bärggäged z’wandere. Wohl isch es ihm du da klar worde, daß eigetlech di ganzi Urueh vo Hünige numen e Bewys derfür isch gsi, daß är für öppis i der Wält syg und nützlecherwys öppis z’trage heig. Aber wenn eim eso im Gstürm vom tägleche Läbe schier der Ate wott usgah, so blanget me de na mene Schnuufhalt.
Uf schlächtem Ziggzagg-Wägli isch der Oberscht dür stotzigi Greben uuf, z’plätzewys isch i tief ygfrässene Bachbette no nes Hämpveli Schnee gläge. Nachhär isch es über mutzi bruuni Weide gange, gäg em Grat zue, wo uf der Gränzscheidi es mächtigs Holzchrüz gstanden isch. Das het er zum Zil gnoh. Na nere halbe Stund isch er bi däm Chrüz uf e Grat cho, wo plötzlech der Bärg i stotzige Runsen und schmal zuegspitzte Tannewälder tief abfallt, i ds Äntlibuech abe. I graublauem Dusem isch das Tal zu syne Füeße gläge, so still, daß me vo wythär ds Wasser 210 het ghöre ruusche. Und änet dem Tal sy di große Bärgen ufgstige, mattblaui Steiwäll mit Schneefläcken und verwitterete Gräte, da und dert e broncefarbige Schimmer uf nere morgewärts us em Dunscht ufragende Flueh. Und derhinder, wyt änet dene viele tiefen Abgründ und verrissene Felsewäll, dert, wo me nie hicho isch, sy di ewige Schneebärgen am bleiche Früehlighimmel gstande, troumhafti blaui Firnfälder. Und uf de höchschte Kante het d’Sunnen Yschtürm gmacht z’blitze.
Der Oberscht het sech a ds mattsilberige Holzchrüz glähnt. J. H. S. isch druff ygschnitte gsi, Buechstabe, wo vor viele Jahren e brave Möntsch o dem Hüniger i ds Härz ygschnitte het.
I de große Bärgen änen isch undereinisch e wyßi Wulke worden und dagsi, me het nid gwüßt wohär und wieso. Si het ganz unbeweglech gschine, und doch isch si alli Ougeblick anders gsi, bald größer, bald chlyner, und na nere Viertelstund isch si nümme gsi, und anderi sy worde, ufgstocket und im Sunneglascht verschwunde.
«So isch es bi mir o gange», het sech der Oberscht gseit, und syni Blicke sy i di verstrichene Jahr zrügg gfalle. Weder Bärg, no Tal het er meh gseh vor synen offenen Ouge, aber e vielfarbigi Vergangeheit. Wie nen alte Ma isch er sech vorcho, wenn er alli di Lüt het la defiliere, wo i sys Läbe tief ygriffe hei, und doch, was isch es gsi! Drü Dotze Jahr, aber mängs drunder so rych wie nes ganzes längs Läbe. Ganz jung scho isch er zu Ehre cho. Ursprünglech glatt und glimpfig wie nen Eidechs isch er dür alli Hääg gschloffe, wo-n-ihm ds Läbe verbarrikadiert hätte. Aber so gleitig er uf d’Höchi cho isch, so bald isch es uus gsi mit der Carriere, emel so vor der Wält. Chuum dobe, im Oberschtesattel, het er syni 211 Nyder etdeckt, und du isch der Verleider über ihn cho, mächtig verbündet mit dem Heiweh. Himmelhöch, aber churz wie ne Troum isch ds Glück mit der erschte Frou gsi. Über däm allem isch er nüechter und chalt worde. Der Bärnercharakter isch wieder obenuuf cho, und was isch Bärnercharakter? Still um sech luege, bis me heiter gseht i Lüt und Sache, bis me weiß, wie’s cho isch, und nachhär da druuf vürsichtig ufboue, ob’s de Lüte gfallt oder nid. Geng graduus und sech gä, wie men isch und ds Gägespil näh wie’s chunnt. Nume kei Komedi uffüehre! — Das verdammte Nüünizieh mit de Lüte! Geng nume rächne: gisch du mer das, so giben i der dises, und nie nüt welle schuldig blybe, statt eifach z’säge: sät, da heit der mi!
Jitz het der Oberscht i sech öppis gspürt, wo nid mit däm Gedanke harmoniert het, und er het sech gseit, dä Widerspruch well er nid mit sech i ds Tal abe trage: Das ganze letschte Jahr het er sech sälber nie der tief Konflikt zwüsche sym Sträben und syr Liebi wellen ygstah. Jitz, i däm einsamen Ougeblick hätt er’s mögen a di Flüeh übere brüele, daß ihm’s ds Echo dütlech würd antworte: «Si hei doch rächt gha, du hesch dyr schöne Frou g’opferet, was du den andere hesch versproche gha.» — Ja, ja, so isch es cho, ’s isch worde, wie dert äne d’Wulke, ungsinnet und ohni z’frage. I ha’s gspürt, villicht si o, aber mer hei beidi nid welle der Name ha, und so sy mer derzue cho, geng mitenandere nüüniz’zieh mit allerhand charmante Revanche, anstatt ’s la druuf abz’cho und is anenandere z’wage.
Und drüber han i ds Zuetroue vo denen allne verlore, wo-n-i dem Vatterland wieder ha welle zuefüehre. Jitz isch der Schade da. Statt Zuetrouen und Liebi nüt als 212 Verdacht und Mißtroue zringsetum. Kei Möntsch gloubt mer, daß i’s ufrichtig gmeint ha mit dem Stärn vo Buebebärg. Und es wird je länger, descht schwärer, der Bewys derfür z’leischte.
Stundelang isch der Hüniger da obe gsässen und het sys Härz usgruumt. Ändlech macht er sech uuf, er het ja no syni Alpweide welle ga aluege. Er het sech fascht nid chönne trenne vo däm herrleche Punkt. No einisch luegt er zuefällig uuf zum Chrüz, und da fallt ihm undereinisch e großen erlösende Gedanken i ds Härz: Dä, däm sys Dänkmal das Chrüz isch, dä het der letscht und unwiderleglech Bewys vo syr Liebi gleischtet: Er isch derfür i Tod gange. «Wenn i das chönnti!» het sech der Oberscht halblut gseit, «wenn i das chönnti!» Und mit däm Gedanken isch es ihm ufrichtig ärnscht gsi. Es git vieli Wünsch, wo me nume solang im Härz dasume treit, als me ganz sicher weiß, daß nüt druus wird. So het’s der Oberscht Wendschatz aber nid gmeint, wo-n-er mit dem Troum heicho isch, der letscht und stärkscht Bewys für d’Ufrichtigkeit vo sym edle Sträbe z’leischte. Er isch scho so gfange gsi vo däm Gedanke, daß er, wo-n-ihm sys Buebli mit lutem Juhejen etgägegsprungen isch, nume mit der gröschte Müej het chönne d’Träne hinderha.
Und du isch d’Frou Kätheli cho mit liechtem Gang und offenen Arme. — Da isch si wieder gsi, di rosigi Wulke, wo sys Läbe verschleieret het, wo so worden isch, ohni daß er’s gmerkt het, grad wie d’Wulken i de Bärgen obe. Und Trüebsal und Todesgedanke hei sech under em guldige Läbesdusem verschloffe wie d’Schätte, wenn’s taget.
D’Frou Kätheli het’s dunkt, no nie heig se-n-ihre herrleche Ma so fescht und so härzlech i syni starken 213 Arme gnoh, eismal über ds anderen und geng wieder vo neuem. «Was het er o?» het si sech müesse säge, und wo-ne-r plötzlech zur Stuben uus geit, ohni z’säge warum und wohi, isch’s ere genz uheimelig worde.
Scho zmorndrisch isch der Oberscht ga Bärn gritte, für ga Bricht z’erstatten über ds Ergäbnis vo der Landjegi. Es het nüt Gfreuts gä z’brichte. Vom Ougeblick a, wo me nume di ganz böschte Heimetlosen exmittiert het, hei d’Bure der Obrigkeit nüt meh gha uf settige Maßregle, im Gägeteil, me het derhinder nume ne Spioniererei vermuetet. Wo-n-er das dene Herre vo der Polizeikommission mit aller Offeheit dargleit und gseit het, er hoffi, ihn laj me jitz de einschtwylen i Rueh mit settige Sache, het ihm der Presidänt — eine, wo jedefalls uf der Landjegi nid nachemöge hätti — g’antwortet: «Me mueß öppis eso chönnen uf sech näh, Herr Oberscht, wenn’s gilt, der Republik e Dienscht z’leischte!» Im übrige het neue z’Bärn niemer Ohre gha für settigi interni Sache. Am Horizont sy bösi Wätterwulke gstande. Allerhand Umtribe hei d’Stimmung gäge di katholischen Eidgenosse verderbt, und das het alli anderen Interessen überwuecheret.
Der Hüniger het sy Ufethalt i der Stadt benützt, für uf ds Stulle-Hans-Uelis Ussage hi no einisch mit dem Vetter Brächt ga z’Bode z’stelle. Der Brächt het’s jitz vo der heitere Syte gnoh und uf Ehr und Gwüsse dem Oberscht versicheret, es syg gar nüt Böses gscheh. Si heige halt mit mene luschtige Buremeitschi Muetwille tribe gha. Ihn, Brächt, syg’s ob em Heiryten acho, däm Meitschi no ga adieu z’sägen, und das heige halt di Burelüt lätz verstande. Me gsej grad, wie giechtig d’Stimmung no geng sygi. — Aber d’Sach syg jitz gscheh, me söll’s nume nid 214 geng wieder ufrüehre. «Da häb nid Chummer», seit der Oberscht dem Vetter Brächt, «’s isch uf alli Fäll ds Gschydschte, me redi nümme dervo; aber mir heit Der dermit e wüeschti Bschärung agrichtet. Nächschte Herbscht git’s de nüt us der Jagd, daß Der’s nume wüsset!»
«Nächschte Herbscht?» lachet der Brächt uverschannt, «da jage mer de villicht katholischi Hase.»
«Wenn Dir de aber nid besser zsämeheit als der sälb Abe, wo Der hei syd, so chönnt’s de gscheh, daß si Euch jage.»
«Da lat me halt de der Herr Oberscht Wendschatz uf se», spottet der Brächt.
Uf em Heiwäg het der Oberscht sech gseit: «I hätti gueti Luscht, wieder zrüggz’buchstabiere, aber es isch besser, i blybe derby; me chönnt mer’s für Schwächi uslege.» Er het derby a d’Züglete vom Müller dänkt, wo zmorndrisch het sölle vor sech gah.
Wo-n-er z’Hünige zum Stall zuecherytet, stande scho di packte zwe Wäge da. Hätti der Müller alli syni Habsäligkeite welle mitnäh, so hätt er wohlöppe zäche großi Wäge gfüllt dermit, vowägen es isch no gar mängs us syr große Zyt dagsi. Jitz het me du nume ds Allerbeschte züglet und der Räschte, so guet’s öppe gangen isch, verchouft, natürlech mit Schade. Dä Verluscht het dem Müller o wieder hert wehta. Aber no meh het es syr Frou und der Tochter ds Härz ufgrüehrt, wo si alli di Wahrzeiche vo ihrer vergangene Glanzzyt us Spycher, Chammeren und Trög hei müessen erläsen und so mängs dahindela. Der Oberscht het’s wohl gseh, wie hinder de Wägen e ganzi Truppele Lüt gstanden isch, Nachbare, wo d’Müllersfamilie sy cho bhüete, und wie d’Muetter 215 mit beidne Hände ds Fürtech vor d’Ouge drückt het. Wo-n-er nächer cho isch, hei si sech alli verzoge. Ohni es Wort vo sech z’gä, isch er abgstigen und i ds Schloß gange. Und dert isch na nere Stund öppe d’Müllersfamilien agrückt und cho Abschid näh. D’Frou Kätheli isch o derby gsi, und so het sech es jedes zsämgenoh und leidlech gueti Wort gä. Me het doch z’beidne Syte druff gha, im Friden usenanderez’cho.
Aber der Oberscht het kei Rueh gfunde di sälbi Nacht. No bi Stärneschyn isch er wieder uuf; es isch ihm gsi, er müeß derby sy, wenn si de abfahre. Um d’Mühlischüür umen isch e Latärne hin und härgange. I der Chuchi het me d’Heiteri vo der Füürstatt gseh. D’Familien isch mit de Chnächte drum ume gstanden und het ständlige zmorgegässe. Gspänschterhaft sy di große Schätten a Fänschter und Wänden umegfahre. Bald druuf sy si use, hübscheli, wie wenn si d’Herrschaft nid wette wecke, hei di schön gschirrete, schwäre Roß vürezogen und agspannet. Der Jakob het mit ds Oberschts Gutscheroß der zwöit Wage gfüehrt. Erscht, wo si ufgsässe gsi sy, het sech der Oberscht vüregla und isch nen allnezsäme no einisch ga d’Hand drücke. Und du sy si gfahre. Ds Letschte, was er ghört het, isch e Schluchzer gsi vom Mühlikäthi.
Es het afa tage. Über em Toppwald sy rosefarbigi Wulkestreifen ufzogen, und derzwüsche het mit grüenlechem Liecht es Stärnli gflimmeret. Da isch der Oberscht dür e Mühlihof gange. Alles zue, still und tot. Keis Liechtli meh. Jitz erscht isch es ihm rächt zum Bewußtsy cho, daß d’Mühli stillgstanden isch — es Härz, wo het ufghört schla! — Ja, Rueh und Friden isch jitz gsi. Ach Gott ja! Und d’Chise het o anders gruuschet als sünsch. 216 Si het hie nüt meh z’tüe gha und isch mit müeßigem Schwätzen und Gurglen under de Reder düregschosse.
Wo ändlech d’Sunnen über e Bärg cho isch und uf de Rosestöck vo der Frou Kätheli der Tou glitzeret het, isch der Oberscht uf em Bank vor em Huus gsässe, halb ygschlafen und het der Wäg us mene böse Troum use gsuecht. Uf allne Böume zringsetum hei d’Vögel gjubiliert und gschnäderet, aber är het nüt dervo ghört. Er het’s o nid g’achtet, daß si änet dem Rosegarte d’Sichle gwetzt und gmäit hei. Si hei ne wohl gseh sitzen und hei sech gfragt, was das ächt sölli bedüte. Schwär und schwärer isch der Schlaf uf ne gfalle, ohni ihm o numen im mindischte wohlz’tue.
Undereinisch schießt er zwäg. Er het troumet gha, er sitzi i mene große Saal, wo-n-er einisch irgedwo i Frankrych het gseh gha, mit viele bekannten und unbekannte Lüte. Vo Zyt zu Zyt sygi einen ynecho, e gharnischte cavalier, und me heigi gseit, das sygi der Tod. Eim nam andere heig er grüeft und ne wäggfüehrt, und jedesmal, göb er wieder zur Türen ynecho sygi, heig me dusse ghört e Sägesse wetze — und jitz — jitz heig er sy Name grüeft. Da drob isch der Oberscht erwachet. Schlafsturm no luegt er i schöne hälle Morgen use, da ghört er zu syne Höupte wieder rüefe. ’s isch sy Frou gsi, wo erscht jitz erwachet isch und gmerkt het, daß der Oberscht furt isch. Jitz het si ne ghört vor em Fänschter unden und rüeft oben abe, was er da machi. Er heig dem Müller no öppis gha z’säge, antwortet er und geit um ds Huus ume gäge d’Türe zue. Sobald er wieder ganz zue sech sälber cho isch, het er sech afa Vorwürf mache, daß er sech so heigi la gah. I ruuchen Usdrücke het er mit sech sälber gredt. Er het sech aber lang chönne zsämenäh, d’Frou Kätheli 217 het sech viel z’guet uf d’Schrift vo syne Züge verstande, als daß si nid gmerkt hätti, wie hert ne der Uszug vom Müller plaget het. Si het ne du mit unwiderstehlecher Zärtlechkeit zwunge z’rede. Si het ihm rächt gä, aber offekundig nüt begriffe, wo-n-er eren erklärt het, si welle doch fürderhi grediuse reden und nümme da so nüünizieh mitenandere. Si heig ja nie anders gredt, als si dänkt heigi, het d’Frou Kätheli betüüret, und so isch der Vorwurf, us Liebi hinder em Zuun blibe z’sy, uf ihm allei blybe lige.
Under em beidsytige Flyß offe z’sy und sech gägesytig nüt meh z’opfere, sy du di nächschte Wuchen und Monete zwüschem herrschaftleche Paar im süeßischte Glück verstriche. Und e bsunderi Harmonie isch du zvollem no dry cho, wo-n-es sech befunde het, daß nach möntschlecher Voruussicht der Töldi über ds Jahr nümmen einzig Chind im Huus wärdi sy.
Aber under em Glück sy d’Sorge wyter gschliche. Sowyt der Oberscht um ne neue Müller uus isch, er het keine chönne finde. Und der Stulle-Hans-Ueli het’s wieder müessen übernäh, dem Oberscht z’säge: «Es chunnt Ech kene meh, bis daß ordli Gras über di Sach gwachsen isch.» Der Oberscht het gseh, und der Pfarrer Gryph het ihm’s bhertet, daß mit den Alte nüt meh z’mache sygi. Under sich hei di alte Burelüt usgmacht gha, der Müller-Chrischte heig halt doch furtmüesse, wil er im Ufstand zu de «Herte» ghört heigi. Vo Bärn uus syg er vertribe worde, und daß der Oberscht derzue Hand botte heigi, das zeigi, daß er halt doch Trabant vo den Underdrücker syg, göb was er machi und sägi. Sobald du dem Oberscht das klar worden isch, het ihm sy Stolz verbotte, länger um ihres Vertroue z’wärbe. Derfür het er sech etschlosse, 218 ’s mit de Junge z’probiere, wo der Chyb vom Burechrieg här nid so tief im Härz treit hei.
Er het dermit agfange, daß er eint und andere junge Bursch zur Arbeit uf em Schloßguet dungen und i der Zwüschezyt im Schybeschieße mit der Reismusketen instruiert het. Alli Wuchen einisch het er mit ne ne Schießet agstellt, und wär drümal i ds Schwarze breicht het, däm het der Oberscht e Büchse gschänkt. Vor allem het er’s grad juscht uf die abgseh gha, wo im Verdacht gstande sy, si heige der Brächt abgschmiert.
Wo ds Loub wieder rot worden isch, het me z’Hünige keini glänzende Cavalcade gseh mit Beizivogel über d’Fälder ryte, aber bi nere Turbehütten isch gäge Hubewald zue e Schießplatz ygrichtet gsi, und dert het der Oberscht Wendschatz uf sy Fuuscht und syni Chöschte der Republik währschafti Soldaten erzoge — frylech mit Hülf vom Chriseggle-Chrigel. Di Alte hei däm Wäse zwar geng no nid trouet — trotz de gschänkte Muskete — aber us Gwunder hei si doch afange vo wytem zuegluegt. D’Frou Oberschti isch de albe mit dem Töldi o cho zueluegen und het mit fründleche Worte di guete Schützen ufgchlepft.
So sy si einisch am Schieße gsi, währed zringsetum d’Chüe gweidet und da und dert es Füürli heimelig bränntelet het, da chunnt vo Tägertschi ufe ne rot und schwarz bchleidete Ryter cho az’traben und bringt dem Oberscht e Brief. Nid für nüt hei alli mit nere gwüsse Spannung gluegt, wie der Oberscht der Brief usenanderefaltet. Me het gmerkt, es isch öppis Ungwahnets und Wichtigs. Ja, es isch e Befähl gsi, uf der Stell ga Bärn z’cho, vor e Chriegsrat. Natürlech het der Oberscht niemerem ussert syr Frou öppis dervo gseit. Aber trotzdäm 219 isch zmorndrisch ganz Hünige fascht verzablet vor Ungeduld, für z’wüsse, was der Schloßherr für Bricht heibringi. Ds junge Volk isch ob de Waffenüebunge chriegsluschtig worde gsi, und daß under den Eidgenossen öppis im Ungreis sygi, het me ja scho lang ghöre brichte.
D’Frag: «Git’s Chrieg, mueß i o gah?» het natürlech dem Oberscht nid minder z’dänke gä als syne junge Hüniger-Musketier. Unwillkürlech isch er schärfer gritte, und mit kampfluschtigen Ougen isch er zur feschtgsetzte Stund im Rathuus vor di gestränge Herre trätte. Aber wär beschrybt sys Erstuune, wo-n-ihm, nahdäm er no rächt lang i der Vorstube het dörfe warte, der Chriegsratspresidänt mit unheilbrüetender Stirnen eröffnet, es sygi dem Rat zu Ghör cho, daß der Herr vo Hünige gänzlech unbefuegterwys Burelüt mit Waffe versorgi und sogar zu chriegerischen Exerzitien ufbieti, er söll über di Sach Uskunft gä.
Der Oberscht het gchochet vor Zorn und sy große Filzhuet vor em Presidänt — villicht nid ganz duuch — uf e Tisch gleit und agfange: «Myni hochverehrte Herre!...»
Aber da het’s grad gheiße: «Herr Oberscht, i mueß Ech bitte, Ech welle reschpäktvoller Forme z’beflyßige!»
Na mene verwunderet-zornige Blick uf e Presidänt zieht der Oberscht sy Huet wieder a sech und fahrt wyter, syni harmlose Schießete z’verteitige. Er heig ja nüt anders im Sinn derby, als ds Vertroue vo der Buursami zu sich und zur Regierung wiederhärz’stelle.
«Wie dörfet Dir nume dra dänke, i ds Fäld z’zieh, bevor das Vertroue wieder da isch?» het er gseit. «Ds Bärnervolk geit Euch nie für ne Regierung i Chrieg, sondere für Land und Freiheit, Wyb und Chind.»
«Mer hei Ech nid citiert, für Eui Meinung über d’Regierungspolitik 220 z’ghöre, Herr Oberscht», schnauet ne der Presidänt a. «Dir chönnet jitz einschtwylen abträtte.»
Er het du wieder e Halbstund dörfe ga warte, und du het men ihm eröffnet, der Chriegsrat welli di gueti Absicht, i dere di Exerzitie sygen usgfüehrt worde, us bsunderer Gunscht und Nachsicht anerchenne. Aber settigi us usurpierter Machtvollkommeheit agstellti Experimänt zur Härstellung des Vertroues sygen unütz, unerwünscht und höchscht gfährlech. Di Waffe sygen unverzüglech wieder yz’zieh und jegleche Schießet fürderhi strängschtes verbotte. Im übrige well me’s für dasmal la guet sy.
Dem Oberscht isch es gsi, wie wenn me ne i ne ganz frömdi Walt ynegstellt hätti. Und doch het er di Herre vom Chriegsrat alli gkennt, mänge dervo als tüechtigen Offizier vo offenem Verstand. «Es isch grad, wie wenn me ne nes Brätt vor e Chopf nagleti i däm Rathuus», het er sech gseit. «Was isch o das? Früecher isch es emel anders gsi!»
Er isch grad vom Rathuus ewäg zu sym Schwigervatter, dem Herr Seckelmeischter Willading, für ihm ga ds Härz z’lääre, wil er ds bittere Gfüehl het gha, es wärdi gägen ihn intriguiert.
Der Herr Willading het ne, wie geng, fründlech epfange; aber über d’Chlage vom Oberscht het er schier öppis wie Schadefreud gha. Er isch sech mit der Hand langsam dür e Bart gfahre, het der Schwigersuhn ablinzlet und gseit: «My liebe Fründ, Dir heit’s eso welle ha. I han Ech ja d’Türen ufta gha, aber Dir heit absoluti nid yne welle. Dir heit’s vorzoge, Euer Wäge z’gah; i han Ech la mache; aber jitz dörfet Der Ech nid verwundere, daß Der allei blybet.» — Na mene Chehrli fahrt er furt: «Dir 221 chönnet Ech’s ja überlege. Wenn Der Ech anders bsinnet, so cha men im Früehlig geng no luege. — Nume förchten i, jitz, wo me weiß, daß Dir eigeti Wäge ganget, chönnt’s de nid so glatt gah. — I würd’s probiere. Tüet es Gleich und...»
«Nie — nie!» antwortet der Oberscht. «Hütt weniger als je!»
«Ja nu», meint der Herr Willading, «i trouen Ech der Muet zue, der Wäg allei under d’Füeß z’näh. Aber, öb Der läbig a ds Zil chömet...»
«Läbig?»
«I meine, öb Der’s erläbe wärdet, daß Eui Ideal gryfbari Form überchöme, schynt mer fraglech.»
Uf das hi het der Oberscht ds Gspräch abglänkt, für no zerfahre, was eigetlech dussen i der Wält gangi und wo’s use well mit de Katholische.
«Daß Gott erbarm!» het der Seckelmeischter gseit. «Das chunnt jedefalls nid guet. Afange hei si trotz allnen Abmachunge, daß kei andere Bund meh söll gälten als d’Eidgenosseschaft, der boromeisch Bund erneueret, und jitz gange si z’Schwyz inne so strub um mit denen arme Reformierte. Si hein ere gchöpft; anderi sy ne glücklech no ertrunne, aber si hei alles Hab und Guet müesse dahinde la. Grad juscht sy der vo Werdt und der Früschig yne greiset, für ga Vorstellunge z’mache. Wenn si unverrichteter Sach umechöme, so wett i de für nüt meh guetstah. Der Herr de la Barde, der französisch Gsandte, hüschteret zwar gar grüüslech dasume, für der Fride z’rette. — Aber i gloub, es treit ihm nüt meh ab.»
Für hütt het der Oberscht Ydrück gnue heibracht. Fascht isch ihm d’Ussicht uf e Chrieg zu mene Troscht worde. E Fäldzug hätt ihm doch villicht Glägeheit gä, 222 dütlecher z’zeige, wie-n-er’s meini, oder de... ja de! Ob dene Chriegsgedanke hätt er du no schier vergässe, dene Hüniger-Bursche di gschänkte Muskete wieder abz’näh. Er het ne du gseit, me well se-n-über e Winter dem Büchsemeischter i Gwahrsam gä, und so hei si se guetwillig wieder i ds Schloß abgliferet.
Dasmal isch es über ds Mäß vo däm gange, was der Oberscht im stille het chönne verarbeite. D’Frou Kätheli het natürlech welle wüsse, was los syg. Und im erschten Ougeblick het si nid rächt gwüßt, söll si’s vo der heitere Syte näh oder sech förchte, wo-n-er uf ihri Frag: «Was hei si vo Der welle? Es git doch nid öppe Chrieg?» losbricht: «Wenn’s no das wär! So gäb’s doch e Müglechkeit, mit Ehre druus z’cho. Aber das gönnt me mir nid. — Si wei mer nah-ti-nah der Boden under de Füeß wägzieh. Si gönne mer’s nid, daß i hie usse mit myne Lüten uf ne grüene Zweig chume. Wenn si chönnte, so nähmte si di wieder vo mer ewäg...» Er isch wie ne Leu im Saal uuf und nider gange, und d’Frou het ne mit ängschtleche Blicke verfolgt, bis zu däm letschte Wort. Da steit si-n-ihm i Wäg und fragt: «Wär?» — Statt z’antworte, streckt der Oberscht beidi Füüscht i d’Luft und seit: «Aber dir müesset no erfahre, wär i bi!»
«Bärni, Bärni! Säg mer, was isch gange?» fragt d’Frou Kätheli und leit ihm ihri herrleche weichen Armen um e Hals. Na mene stöbere Blick a d’Dili ufe het er gschine wieder zue sech sälber z’cho. Er het sy Frou a sech drückt und sech i ne Fauteuil am Kaminfüür la zieh, und du het er du wieder afa loslege, wie’s d’Frou Kätheli no nie erläbt gha het. Zerscht isch si vor ihm blybe stah und het ne la rede, und du het si sech uf syni Chnöu nidergla, sy Chopf i ihri Händ gnoh und ihm gseit: 223 «Bsinnsch di no, Bärni, i der Chuchi z’Brunnadere hei mer zsämen usgmacht, z’Hünige welle mer de für üs sy und es söll niemer nüt agah, was mir da usse trybe. Und da derby blybt’s, mer schnyde glatt ab mit dene z’Bärn, bis daß mir hei, was mer sueche. Und wenn’s Chrieg gä sötti, so hei si di doch de nötig; de isch es de a dir, der Prys z’mache.»
Di paar Wort hei dem Oberscht wohl ta. Es isch vo denn ewäg z’Hünige gsi, wie na mene Gwitter, heiter und warm. Und je strüber der Winter um ds Schloß ume tobet, d’Fänschter gschüttlet und Schnee uftreit het, descht herrlecher isch ds Glück vom herrschaftleche Paar ufgange. Als liebe flyßige Gascht isch der Pfarrer Gryph en intime Züge vo däm Glück gsi.
Der Schnee het frylech d’Wäge deckt und d’Lüt i de Hüser bhalte — me het wenigschtes di ungstörti Stilli der Houptsach nah gmeint der Strängi vom Winter z’verdanke —; aber eine het er doch düre gla vo Bärn här, wo mit eim Schlag alles g’änderet het: e Ratsweibel, wo churz vor Wiehnachte dem Oberscht der Marschbefähl ga Länzburg bracht het.
Das isch e Donnerschlag us heiterem Himmel gsi, Und er het e furchtbari Würkung ta. Der Oberscht und sy Frou hätte nie gloubt, daß es se so hert achäm. Aber nam erschte Schräcken isch doch über Beidi e herrleche Stolz und e großi freudigi Zueversicht cho, wil si sech gägesytig ygredt hei, jitz syg der Ougeblick cho, mit Gottes Hülf öppis z’tue, wo dem Oberscht syni Zil vor aller Wält ändlech wärdi i ds rächte Liecht rücke, syni Nyder und Gägner wärdi z’schande mache. I där Hoffnung sy si no feschter worde, wo der Oberscht mit gringer Müej syni freiwillige Musketier het mögen überrede, 224 mit ihm usz’rücke. Wohl het’s ne gruuset ab em stränge Winter; aber d’Luscht, öppis z’gseh und z’erläbe, het se doch ab em Ofetritt zoge.
Am Tag na Wiehnachte, a mene schöne chalte Morge, sy si ufbroche. Di letschti Nacht vor em Abmarsch isch für en Oberscht und sy Frou gräßlech gsi. Es jedes het syni üsserschte Seelechräft zsämegnoh, für dem andere nid ds Härz schwär z’mache. Aller Wahrschynlechkeit nah het der Oberscht nid chönne wieder zrügg sy, bevor der Buz het söllen alange. Das hei si wohl gwüßt, und e furchtbari Angscht het se Beidi gmarteret. Z’momäntewys hei si Beidi zsäme briegget. De hei si sech wieder zwunge, sech tröschtlechi Müglechkeiten yz’rede. Ds Käthelis Muetter het ja de sölle ga Hünige cho, damit es nid allei syg. Müglecherwys chönni ja villicht der Oberscht o uf nes paar Tag vom Regimänt abcho. Und usgschlosse syg’s am Änd o nid, daß es nid zum Üsserschte chömi, daß me sech uf der Tagsatzung no anders bsinni, und so wyters.
Aber wo si zsäme vor ds Töldis Bettli cho sy und dä so ahnungslos hei gseh schlafe, isch es wieder über se cho, meh no über en Oberscht als über d’Frou. Er het lang keis Wort vürebracht, bis es ihm etfahrt: «Myn Gott, myn Gott! — dä guet Bueb!» Si hei sech lang chönne wehre. Me cha sech i settige Momänte mängs vorrede; wenn nume d’Ahnunge nid wäre!
«Aber gäll, du chunnsch de so gschwind umen als irged müglech!» het d’Frou Kätheli geng wieder gseit. Und är het wieder alles zu ihrem Troscht vürebracht, was er nume chönne het. Erscht na Mitternacht isch e Müedigkeitsschlaf uf se cho, us däm se scho bald es Chlopfen a der Stubetüren ufgschreckt het. Der Pfarrer Gryph sygi 225 da, het’s gheiße. Es het chuum taget; aber der Oberscht het ne gheiße gha cho.
D’Nacht isch düregkämpft gsi, und d’Ussewält het sech ygstellt. Jitz het’s gheiße, sech fescht zeige.
Im Saal sy di junge Musketier versammlet gsi und d’Chnächte vom Oberscht. Es spärlechs Lampeliecht het uf de Waffe glänzt und phantaschtischi Schatte gworfe. Sobald di herrschaftlechi Familien erschinen isch, het der Pfarrer lut und fyrlech afa läse:
«Herr, ergreife den Schild und Waffen, und mache dich auf, mir zu helfen. Zücke den Spieß, und schütze mich wider meine Verfolger. Sprich zu meiner Seele: Ich bin deine Hülfe.» «Wer unter dem Schirm des Höchsten sitzet und unter dem Schatten des Allmächtigen bleibet, der spricht zu dem Herrn: Meine Zuversicht und meine Burg, mein Gott, auf den ich hoffe. — Ob tausend fallen zu deiner Seite und zehntausend zu deiner Rechten, so wird es doch dich nicht treffen.»
Der Pfarrer leit d’Bibel ab und seit: «Manne, Bärner! Es söll nid eue Gedanke sy, mit heiler Hut us em Kampf hei z’cho. Der böscht Fall für ne rächtschaffene Ma isch nid der Tod uf em Schlachtfäld, sondere wenn er der Muet verliert. Wär der Muet verlore het, isch nümmen im Stand, d’Ehr z’rette. Und ohni die chömet mer nid hei! Lueget uf euen Oberscht, wychet nie vo syr Syte! — Und dir, liebe Fründ — zum erschtemal het der Pfarrer ne hie mit du agredt — gäb’s der lieb Gott, daß du i de Fueßstapfe vo dym große Vorbild, vom Held vo Murte, chönnisch blybe, jitz o uf em Schlachtfäld, so guet wie daheim!»
Nachhär het der Oberscht d’Fahne vo der Wand abegnoh, het se syne junge Soldate dargstreckt und gseit:
226 «Manne, dir wüsset, für was mer uszieh, es gilt d’Verteidigung vom Heiligschte, was mer hei: vo üsem Gloube, vo üsem Vatterland, vo üser Freiheit. Mer fächten also mit Ehre, und drum erwarten i vo euch nid nume, daß der mannhaft zu der Fahne standet, sondere dir söllet nie vergässe, daß dir Chrischten und rächtschaffeni Bärner syd. — Wär treu zur Fahne wott stah, treu zu mir, söll d’Hand uf d’Fahne lege!»
Si hei alli di rächti Hand uf d’Fahne gleit, und der Pfarrer het langsam und ydringlech gseit: «Der Mensch siehet, was vor Augen ist, Gott aber siehet das Herz an.»
Du het der Oberscht befole niderz’chnöue, und der Pfarrer het für di Usrückenden und die, wo daheim blibe sy, bättet.
Nachhär sy di Manne lutlos di chlyni Stägen ab i Hof, wo d’Roß parat gstande sy.
Der Oberscht isch zrügg blibe, und währed der Pfarrer uf der Stäge gwartet het, sy sech der Oberscht und sy Frou um e Hals gfalle. «Bhüet di Gott», het er mit erstickter Stimm gseit, «und di o!» Und dermit het er der Töldi uf d’Arme gnoh und ihm es Müntschi gä. «Bis geng lieb mit der Mama! — Bhüet ech der lieb Gott!» — Du isch er use.
d’Frou Kätheli isch mit dem Töldi a ds Fänschter gangen und het ihm zeigt, wie der Papa ufgsässen isch. No einisch het ere ds Härz im Lyb glachet, wo-n-er so stolz und schön im Sattel gsässen isch, im Glanz vo der Morgesunne, umgä vo syne Chriegsmanne. Er het mit heiterer Stirnen ufegluegt und het sy große Fäderehuet gschwänkt, und du sy si abmarschiert. No einisch grüeßt der Oberscht über e verschneite Chrutgarte. Da chunnt’s der Töldi a, er well ne no nachespringe, no einisch der 227 Papa ga luege. Er achtet nid, daß d’Mama totebleich uf em Fänschterbank sech a d’Wand lähnt, und stürmt zur Türen uus. Aber dert het ne der Pfarrer abgfasset und wieder ynetreit. Der Bueb het sech gwehrt und eismal über ds andere gschroue: «Papa, Papa! Löit mi use, i wott zum Papa!»
Über däm härzzerryßende Gschrei isch d’Frou Kätheli wieder zue sech cho und het mit Hülf vom Pfarrer sech gmüejt, der Bueb z’tröschte. Underdesse hei di Usrückende ds Brüggli bi der Schmitte passiert gha und sy Höchstette zue gritte, und im Rank hei si zum letschtemal Fahnen und Hüet gschwänkt.
Nidergschlage, erschöpft und doch ruehlos isch di armi Frou Kätheli der Tag über vo Stube zu Stube, für Beschäftigung z’sueche. Ihri Dienschtlüt hei ufrichtigs Beduure gha mit ere, sy aber sälber eso gschlage gsi, daß neue niemer het möge rede. Am Namittag sy die vom Schloß z’Dießbach cho luege, was d’Frou Kätheli machi und hei se merkwürdig vernünftig gfunde.
Natürlech het d’Frou Oberschti der Nacht mit Angscht und Sorgen etgäge gseh. Und so müed si gsi isch, het si doch kei Schlaf gfunde. Es isch scho spät gsi, da ghört si ungwahneterwys loufen i de Gäng, ängschtlechs, ufgregts Rede. Si steit uuf, geit under d’Stubetür und lost. Da gseht si dür ds Turmfänschter, am Änd vom Gang, e rote Schyn. Si rüeft de Dienschte, wo dunden im Gang zsäme rede.
«Was isch los?» fragt si.
«Es brönnt, Frou Oberschti», antwortet’s d’Stägen uuf.
«Wo?»
«Über d’Garnbuuchi ufe, gäge Dießbach zue.»
Ohni es Wort z’säge, geit sech d’Frou Kätheli ga alege, 228 lat der alt Chnächt rüefe, wo jitz d’Roß bsorget het, und befiehlt ihm, i der Schmitte, i der Sagi und i der Schüüren alles Mannevolk z’wecke. «Ganget ga luege, ob der öppis chönnet hälfe, und bringet mer Bricht! I warte druuf.»
Si het so härzhaft befole, daß ere würklech o gfolget worden isch. Underdesse het me der gruusige Füürsüüle zuegluegt, wo hinder mene Hubel ufecho isch und ds Gwülk und d’Schneehäng a der Hube grötet het. «Erbarm sech der lieb Gott über di arme Lüt, wo jitz zmitts im Winter das Unglück hei!» seit d’Frou Kätheli. — Da etwütscht ihrer Ufwärtere, wo näben ihren am Fänschter gstanden isch, e Brüel.
«Was hesch, Eisi?»
«Verzieht, Frou Oberschti, i ha gwüß, gwüß gmeint, i gsej e Wolf.»
«Ach, was chunnt der o z’Sinn!»
«E wohl, luegit! Luegit dert, wie-n-er dür e Schnee uus fahrt! — Eh, daß sech die so zu de Hüsere zuehe löj. Das bedütet e stränge Winter. — Luegit, er chunnt alli Gredi gäem Huus zue. Will’s Gott hei si d’Türe guet zueta übernide!»
Scho het d’Frou Kätheli wellen afa schmähle, ds Eisi gsej Gspänschter, da gseht si sälber das Tier, wie’s dem Huus nah strycht. Es isch ere ne Tschuder dür e ganze Lyb gloffe, und si seit: «Wahrhaftig, wenn nid üse Hund, der ‹Tiger›, scho lang tot wär, i sieg, es syg ne. — Gang lue, Eisi!»
Der vermeintlech Wolf isch um e Husegge verschwunde gsi. Ds Eisi het keis Glid dörfe rüehre vor Angscht und Gruuse. Da geit d’Frou Oberschti sälber vo eier Hustüre zur andere. Es het se dunkt, si ghöri das Tier hüülen und a menen Ort a nere Türe chratze. Aber 229 si het’s niene meh gseh. Wo si wieder usechunnt, seit ds Eisi, es heig das Tier gseh der Wäg uus loufe, geng d’Schnouzen im Schnee.
Füür und Röti hei baldeinisch abgnoh und sy ändlech ganz verschwunde. Am Morgen isch du der Chnächt cho brichte, d’Chriseggle syg stübis und rübis z’Bode brönnt. Ds Chrigels Eltere, armi, verachteti, alti Lütli, heige sech ga Dießbach abe gflüchtet. Da het d’Frou Oberschti befole, me söll se-n-i ds Schloß bringe. Und zur Verwunderung, ja schier zum Etsetze vo de Dienschtlüte, het si di Obdachlosen im lääre Mühlistöckli underbracht und mit allem Nötige versorget. Si het e Bueb us em Dorf mit Botschaft dem Oberscht nachegschickt. Und dä het du der Bricht heibracht, der «Tiger» syg dem Oberscht nachegloffen, und der Chrigel heig ihm müesse bychte, daß er der Hund synerzyt gar nid töt, sonderen i der Chriseggle, bi synen Elteren, ygsperrt gha heigi. Das het du der Frou Kätheli no Freud gmacht. Das glychi abereinisch dem Chrigel. Aber, was se weniger gfreut het, isch gsi, daß di alte Lütli vo der Chriseggle sech nid hei la usrede, me heig ne ds Huus a allne vier Eggen azündtet, das sygi dem Chrigel z’leid ta worde. Me heig ihm’s mängisch dröit.
Vierzehntes Kapitel
Mitti Jenner isch es gsi und gruusam chalt, wo ne Kuppele Soldate, zmitts drunder Schlupf-Samelis Eltischte, der Ruedi, und der Neueschwander Köbi vom Hünige-Dorf, mit Schnupen und Chyche dür ds Gstrüpp vom Maiegrüen ufgchräblet sy. Wenigi Schritt wyter oben am Bärg isch e junge Stadt-Bärner-Offizier i nere Blütti gstanden und het der Bärg ab grüeft: «Hie Regimänt Morlot!» Ohni z’antworte sy di Soldate wyter der Schnee uuf gstampfet — ’s het niemer Schnuuf gha zum Antworte.
«Hie Regimänt Morlot!» rüeft se der Offizier no einisch a. Kei Antwort. — «Wo ghöret dir hi?» — Jitz antwortet eine mutz: «Aargäu, Wendschatz.» — Ergerlech seit der Offizier zue sech sälber: «Wo sy de üsi hi?» Und wo-n-ihm wieder niemer antwortet, brüelet er dene Wendschatzer nache: «Dir syd lätz! Der Oberscht Wendschatz isch dert rächts unde, vor em Wald usse.» Dä guet Ma isch sälber lätz drinne gsi. Ds Regimänt Morlot het wäge mene Steibruch linggs usboge, was dä jung Offizier nid gmerkt het. Er isch voruusgchlätteret gsi und i d’Wendschatzer yne grate, währeddäm syni eigete Lüt dem große Huufe nah ne gäbigere Wäg sech usgsuecht hei.
Bald druuf git’s oben am Bärg es ruuchs Glächter. «Heit se, heit se!» ghört men eine brüele. Es het anere flugmüede Kanonechugle gulte, wo mit Ziggzaggsprünge zwüsche de Buechestämme düregfahren isch. Nah-ti-nah isch uf em Chamme vom Bärg viel Bärner Chriegsvolk zsämegloffen und blybe stah. Zu ihrne Füeßen isch i 231 mene tiefen Yschnitt ds Dorf Hägglige gläge, es Gnischt vo vermieschete Stroudecher, und derzwüsche het sech allerhand Chriegsvolk mit wildem Brüel dasumetribe. Derzwüsche het da und dert e Büchseschutz ufblitzet. Und änet dem Dorf het e Chnöuel vo Lüt grobs Gschütz über ne verschneite Hubel ufgschleipft. D’Roß, wo di halbi Zyt uf de Chnöue gsi sy, sy vo allne Syte ghouen und gstüpft worde, daß Gott erbarm.
Da het’s undereinisch under de Bärner uf em Mauegrüen gheiße: «Gät ne! Gät ne! — Seh! Vüren ietz mit dene Blasrohr!» Und du het me nes Paar Musketier dür di dicki Reieten a Waldsoum vüre gla. Mit großer Umständlechkeit sy di schwäre Gwehr wieder gladen und uf Boumgable gleit worde, und du het’s afa chlepfe, bald da, bald dert. Us em Dorf sy geng meh Lüt der äner Bärg uuf gflohe.
«Wei mer no einisch hinger se?» het’s uf em Mauegrüen gheiße. Vom lingge Flügel här isch befole worde: «Vorwärts! Hie Bärn! Uf se!» Und du het’s under Chräschle, Chrachen und Chlepfen e Drückete gä dür e Waldsoum use. Es paar Trummle hei grumplet, es paar Pfyfe derzue glüürlet, und mit großem Brüel isch e gwaltige Huufe, der Spieß uf der Achsle, der Bärg ab, halb i Gümp, halb grütscht.
D’Musketier sy am Waldrand obe bliben und hei langsam wytergschosse. Eine vo de Hüniger het sech di bluetigi Hand gschläcket und derzue brummlet: «Di cheibe kardolische Fotzuhüng!»
Am änere Bärg het me bald nüt meh gseh als d’Spure vo de Flüchtigen im Schnee. Im Dorf unden isch no kommandiert und zangget worde, aber ds Kampfgschrei het ufghört gha. Uf em Hubel zwüsche Häggligen und 232 Dottiken isch der General von Erlach mit syr suite erschine. Und bald druuf het me Hornsignal ghört. «’s wird uus sy, für hütt», hei si uf em Maiegrüen gseit, und du het me da und dert en übermüetige Juzer ghört, vo Lüte, wo dermit hei welle säge: «Gott Lob u Dank, i läben emel no.» —
Im Dorf unde hei si Fähnli um Fähnli ralliiert, was under großem Brüel vor sech gangen isch, wil me d’Lüt, bsunders d’Waadtländer, schier nid us de Hüser use bracht het, wo si Proviant und ander Sache gsuecht hei. Bald het’s o dür e Wald uuf tönt: «Regimänt Wendschatz! — Brugg! — Hie Brugg!» — Wyter unde het eine brüelet: «Aarau! Aarau!», en andere: «Zofige!» Und so hei sech nah-ti-nah Truppele gsammlet um verschidefarbigi Fahne. Üsi Hüniger sy der Wald ab gäge dä Hubel, wo vori der Generalstab gstanden isch, und dert hei si richtig ihren Oberscht gfunde mit sym Adjutant und es paarne Lüte vo syr spezielle Fahnekompagnie. Er isch schön ufrächt uf sym Falbtschägg gsässe. Der Bruschtharnisch het matt rot gschimmeret. Der Oberscht het gäge d’Turmspitze vo Länzburg überegluegt, wo men als Silhouette über mene waldige Hubel no het mögen underscheide. D’Sunnen isch wie ne riesehafti füürigi Chuglen über nere breite Näbelschicht gschwumme. Violetti Schätte sy über d’Hublen ufgschnaagget und hei der Purpur vo de Schneefälder abgläcket. Da und dert sy dicki Chlümpe vo Mannschaft de Dörfer zue marschiert, wie wanderndi Wäldli vo Spieße. Scho wyt äne, uf der Straß gäge Länzburg, isch der Generalstab zrügg gritte, chuum no z’underscheiden im chaltblaue Dunscht vom Tal.
Der Oberscht Wendschatz het Befähl gha, mit sym 233 Regimänt am Maiegrüen z’blybe, währed di andere Truppe sech hinder d’Front i d’Quartier verzoge hei. Im Vorbyryte seit ihm e Bärner Offizier: «Chumm de hinecht o ga Länzburg! Dert git’s gueti Quartier!» — «I ha nüt z’tüe dert», antwortet der Oberscht, und der glych Bscheid het er no verschideni mal gä.
Währed er da uf d’Rappört vo syne Houptlüte gwartet und Befähle gä het, röte sech undereinisch der Schnee und di graue Buechestämm, und wo men umeluegt, stygt e großi Füürsüüle zmitts us em Dorf Dottiken uuf, und chuum zwo Minute nachhär gseht me z’Händschiken äne ne Röti ufgah.
«Das fat guet a hinecht», seit der Oberscht zum Houpme Wyßhan, «di verdammti Unornig! — Da blybe gwüß wieder es paar Bsoffeni drinne. — Lueget de, daß es hie nid o so geit; si sölle mira uf freiem Fäld Füür amache, wenn es se z’hert früürt.»
I däm Ougeblick gseht der Oberscht syni Hünigermanne, d’Musketen under em Arm und d’Händ wohl verwahret i de Hoseseck oder under der rote Casaque.
«So», seit er zu Schlupf-Samis Ruedi, «gfallt der das jitz besser als ds Turbebyge, he?»
«De no sauft, Herr Oberscht», meint dä.
«Du channsch jitz de mit dem Neueschwander uf Othmarsinge, lue, dert äne — jitz brönnt’s bim Donnerschieß dert o scho! Mueß de hinecht no alles z’Bode? — i d’Mühli, und dert blybet der de Beidi zum Schutz vom Müller und syne Lüte, bis daß alles andere Chriegsvolk us em Dorf furt isch, i giben ech de no nes Halbdotzen Aargäuer mit. Und dernah, wenn alles wieder suber isch, so suechet der mi de halt wieder. — Verstande?»
«Ja, Herr Oberscht.»
234 I däm Ougeblick chunnt der Chriseggle-Chrigel der Bärg uuf, dem Oberscht cho säge, er heig e Stall und Quartier für ihn gfunde.
«Guet», seit der Oberscht, tuet aber ekei Wank.
Währed si da so im gruusige Schyn vo der Brunscht und under Rouchschwade zsäme rede, ghöre si am Waldsoum öppis brümele. Wo me nächer luegt, hocket, zsämegsunken a nere Bueche, e katholische Soldat und bättet ohni Ufhöre sys Paternoschter, währed ihm Tropf um Tropf ds Bluet über e Chopf und ds Gsicht abrünnt.
«Es sött sech eine syneren anäh», seit der Oberscht — «Wyßhan, isch der Fäldschär nid umewäg?»
Chuum het der Oberscht das gseit, so rüeft men ihm vo wyter unden öppis zue. Er nimmt d’Zügel uuf und rytet es paar Schritt wyt abe, git Befählen und versuumt sech derby. Und i däm Momänt ghört men öppis tätsche, und e gräßleche Todesschrei fahrt dür e nächtige Wald uuf. Es isch allne dür March und Bei gfahre. Under der Buechen isch es still blibe. E rötlechi Gstalt isch im Waldsoum verschwunde.
«Was isch ächt das für ne Bluethung, wo das chönne het?» fragt eine vo de Soldate. Und en anderen antwortet: «Däm arme Tropf isch’ guet gange.» Und du isch nümme wyters dervo gredt worde. Aber alli sy vom Gruusen erfasset gsi und hei sech ihri Gedanke gmacht.
Der Oberscht het ändlech alli syni Offizier um sech versammlet gha und d’Befähle für d’Nacht usgä. Es sy Streifwachen usgschickt worde mit der Wysung, jede Plünderer uf em Platz niderz’mache. Das es d’Soldate mit däm Befähl öppe gar z’gnau wärde näh, het der Oberscht nid gha z’förchte. Vo eim Tag uf en andere cha me nid us mene guete Bäremutz e Profos mache, und bi 235 där stränge Chelti het me de Lüte nid chönne dervor sy, daß si gange ga Holz näh i de Hüsere. Und de, wär het de sölle ga nacheluege, was näb em Holz alles mitlouft? Me het sech i der fyschtere Nacht meh uf ds Härz und uf e natürleche Rächtssinn vo de Soldate müesse verla, statt uf d’Disziplin vo oben abe. —
Vo der Chelti tribe, sy jitz alli Kompagniee, Streifrotten und Fäldwachten uf ihri Pöschte marschiert. Der Oberscht het der Jakob mit dem Roß und dem Hund i ds Quartier gschickt, i d’Tieffetmühli z’Dottike. Är sälber het sech uf e Wäg gmacht, für ga z’luege, wie syni Befählen usgfüehrt wärde. I ds Houptquartier ga Länzburg het er der Houpme Wyßhan gschickt.
Da fallt sy Blick uf di Hünigermanne, wo vergütterlet um nes Füür umegstande sy. «Ja so!» seit er, «syd dir no da? — Aber jitz han i niemermeh, mit ech z’schicke. So ganget alli sächs! Also, dir wüsset, was der z’tüe heit, he?»
«Ja, Herr Oberscht.»
«Guet, so grüeßet mer de d’Müllerslüt. Bhüet ech Gott!»
Mit länge Schritte sy di sächs Hüniger i d’Nacht use verschwunde, und der Oberscht isch de Fäldwachte nachegange. Der erscht rächt Kampftag isch vorby gsi. Het der Tod no nid so rychi Ärnt gha, so isch doch der Chrieg i syr ganze Rüüchi Meischter gsi. Sowyt Chriegsvolk im Land glägen isch, het me’s a Brünscht und Lagerfüür chönne gseh. Nid weniger als achtezwänzig Hüser sy i där einzige Nacht hienachen und dertnache dem Maiegrüen abbrönnt. Und was gsoffe, gstohle, mißhandlet, gmordet und sünscht no wüeschts tribe worden isch, das het me nie alles vernoh, nid z’rede vo unändlechem 236 Eländ, wo i där Nacht sy Afang gnoh het, vo moralische Schulde, die innert zwölf länge gruusige Stunde kontrahiert worde sy, und vo mängem Gottesgricht, wo da i der Fyschteri mit alte Sünden abgrächnet het.
Scho was di sächs junge Hüniger underwägs erläbt und i der Mühli z’Othmarsinge brichtet hei, isch strub gnue gsi. Natürlech isch ds Dorf voll Chriegsvolk gläge, meischtes Waadtländer Ryterei. Hert hinder der Mühli geit’s stotzig bärguuf, gäge ds Maiegrüen, und a däm Bord geit der Wäg gäge Dottike düre, so daß di sächs Musketier grad i Mühlhof abegseh hei, wo dür e Schyn vo mene Bivouacfüür belüüchtet gsi isch. Es wüeschts Brüel isch us däm Hof ufecho, und es het di junge Hüniger dunkt, si ghöre ds Müller-Chrischtes Stimm druus use. Si blybe stah, losen und luege. Und richtig, da parlamäntiert der Chrischte mit de Draguner, und d’Mülleri und ds Käthi hei o mit ne z’tüe gha. Nid lang geit’s, so gseht me nes paar vo dene wältsche Galeni hinder ds Käthi grate. Da hei di sächs gwüßt, was si z’tüe hei. Uf em Hindere sy si alli a eim Huufe ds Bord abgrütscht, und wie uf ds Kommando stürme si mit den umgchehrte Musketen uf di Waadtländer los: «Weit dir mache, daß der dänne chömet, dir himmelsdonner Parliwudraguner! Das Meitschi isch üsers. Hie Hüniger! Chrischte! Käthi! Hinger üs hingere!»
Dä Überfall isch de Waadtländer doch z’ungsinnet cho, so daß si nid Zyt gfunde hei, sech zur Wehr z’setze. Ja, der Neueschwander Köbi het scho eine gchropfet und hindertsi i Schnee usetribe. Di andere sy dervogstobe. D’Müllerslüt hei sech nid gwüßt z’fasse vor Chlupf und Stuune. Aber si sy bald wieder zue sech cho und hei sech 237 mit ihrer wie vom Himmel gschneite Schutzmannschaft i ds Huus yne gflüchtet. D’Mühli sälber isch voll Chriegsvolk gsi. Si sy uf de Seck und i de Chrüme glägen und hei gschlafe bis uf wenigi, wo vor Durscht di ganzi Nacht nid Rueh gha hei. Gäge die het me sech jitz im Wohnstock ghörig verbarrikadiert. Eine vo de Hüniger isch hinder der Türen uf der Huet blibe, di andere sy i ds Müllers Stube. Da sy si um e riesige Bachofen ume gsässe, wo halb d’Stuben yne bouet gsi isch, und d’Mülleri und ds Käthi hei für Spys und Trank gsorget. D’Freud über das Zsämeträffen isch groß gsi. D’Müllersfrou het gmeint, der Oberscht sygi doch de gwüß e guete, daß er jitz no a se dänkt und ne di Hüniger gschickt heigi.
Ds Käthi het brichtet, si heige sech hinecht scho der ganz Aben uf Lyb und Läbe gäge das Chriegsvolk müesse wehre, es wüssi emel nid, was no us ne worde wäri, wenn nid di Hüniger ne z’Hülf cho wäre.
«Aber wüsset der, wäm’s hüt ds Läbe gchoschtet het?» erzellt jitz eine vo de Hüniger, «dem Chriseggle-Chrigel.»
«Das wird öppe nid sy», meint d’Müllersfrou.
«Ja wou wäger, dä het ietz sy Sach», bhertet der Schlupf-Ruedi.
«Mer hei ne funge», fahrt der ander furt, «grad vori. Bi de letschte Hüser z’Dottiken änen isch er uf der Straß im Schnee gläge. Si hi nen auwäg erwütscht ab em Stäle!»
«Ja», seit der Neueschwander, «u we si ne nid hinecht erwütscht hätte, so wär er my Tüüri morn a Gauge cho. Het er nid hinecht e Blessierte z’totgschlage!»
Der Schlupf-Ruedi het welle ha, es syg nid der Chrigel gsi, wo das gmacht heig, aber di andere syn ihm alli über ds Muul gfahre, wohl, wohl, das syg der Chrigel gsi, 238 wär’s de sünsch wetti gmacht ha, öppis Verfluechts eso! Und der Köbi het gseit: «Sider däm, daß er gwüßt het, daß d’Chriseggle verbrunnen isch mitsamt allem gstolnige Guet, isch nümme guet gsi z’sy näben ihm. Er het e Gring gmacht wie ne lötige Tüüfel, u wenn er eim öppis het chönne z’leid tue, so het er’s gwüß gmacht.»
D’Müllerslüt sy nid übel erstuunet gsi ob däm Bricht, und me het nen alles müesse brichte, was sünsch no z’Hünige gange sygi, sitdäm si vo dert furt gsi sy. «Di Junker sy der letscht Herbscht nüt cho ge jage», het’s gheiße, «es het guet ta, daß mer äine chly erchlopfet hei.»
Ob däm Erzelle hei si völlig der Chrieg vergässe, bis es undereinisch wieder Lärme git dusse. Dä, wo Wacht gstanden isch, het mit öpperem ufbegährt, wo yne welle het. «Still!» seit der Müller, «losit!»
Di Manne gryfe zu de Gwehr und mache sech parat zum Widerstand. Da gseht eine dür ds Fänschter e ganzi Abteilung Draguner i Reih und Glied vor em Huus.
«Was söll das gä?» fragt me sech.
Und im glychen Ougeblick wird e Leiteren a ds Vordechli under de Stubefänschter gleit, und eine i mene Fäderehuet chlopfet mit dem Dägen a ds Fänschter und rüeft: «Im Name vom Fäldmarschall-Lütenant d’Audanger! Tüet uuf!»
Der Neueschwander Köbi ryßt ds Fänschter uuf, streckt sy Musketen usen und antwortet: «Abe! Oder es chönnti fähle!»
Der Ma uf der Leitere — ’s isch en Offizier gsi — seit: «Bsinn di, was d’machsch!» Er wird zrügg grüeft und geit abe. Aber derfür rüeft en anderen us em Hof ufe: «Wenn dir nid weit ufmache d’Türe, bis i zelle zäche, mir azündten eue Mühli. Eine — zwöi — drü...»
239 Jitz wird’s dem Müller aber doch uheimelig. Er stoßt der Köbi uf d’Syten und brüelet i Hof abe: «Was weit der?»
«Das du channsch de ghöre», antwortet’s us em Fyschteren ufe, «vire — füfi — sechsi...»
«Wartit! Wartit!» rüeft der Müller im Angschtschweiß — er het gseh, wie si mit brönnige Fackle fächte — «i chume». Zum Verdruß vo syr Hüniger Schutzmannschaft springt er zur Türe, ruumt wäg, was me derhinder ufbyget het, tuet uuf und ghört zelle: «Nüüni —.»
«Halt! I chume. Was weit der?» Er geit über d’Schwellen und gspürt sech i de Füüscht vo nes paar Soldate. Me befiehlt, di Soldate vom Aargäuer-Regimänt söllen uf der Stell usecho uf Befähl vom Fäldmarschall-Lütenant. — Jitz was mache? Verläge hei si enanderen agluegt, bis der Müller vo dusse brüelet, si sölle doch um Gottswille cho. Uf das hi sy si eine nam anderen i Hof use, und dert het me se-n-als Meuterer verhaftet, ne d’Muskete wäggnoh und se dem capitaine d’Eclépens übergä. Es isch e settige Huufe Soldate dasume gstande, daß es ne nid emal ygfallen isch, sech zur Wehr z’setze. Jitz, wo si gseh, daß si verlore sy und me ne sogar d’Händ uf em Rügge bindet, hei si afa lamentieren und ufbegähre. «Und de üsen Oberscht? Löit is doch zu üsem Oberscht! Zum Oberscht Wendschatz! Är het üs dahäer gschickt.» — «Larifari», het’s gheiße, me wärd ne de z’Länzburg uf em Schloß säge, was si z’Othmarsinge z’tüe gha heige. Währeddäm me jede vo dene sächs amene Draguner a Bügel bunde het, het der Herr d’Eclépens se no churz usgfragt, wohär si sygen und was si hie welle heige. Du het er kommandiert: «En avant, 240 marche!» Und dür di bitterchalti Nacht hei si mit abgschnüerte Hände müesse näbe de Ryter här trabe. Es het se-n-alli dunkt, d’Finger früüre nen ab. «Ce n’est pas mal», het der Herr d’Eclépens vor sech ane gseit, wo-n-er ghört het, wohär di Manne chömen und daß es Freiwillige vom Ma vom Kätheli Willading syge. Er het’s vo der liechte Syte gnoh und sech amüsiert, dem Oberscht e Streich z’spile. Är sälber isch zu däm Transport usgläse worde, wil er der vorder Tag uf mene Rekognoszierungsritt isch verwundet worden und zmorndrisch nid zum Gfächt hätti chönnen usrücke.
Wo si z’Länzburg acho sy, halberfroren und zum Zsämefalle müed, isch im Schloßhof viel Glöuf und Gstürm gsi, und dür nes Fänschter het me ne Huufen Offizier gseh pokulieren und se ghöre poleete. Si, di sächs Hüniger, sy i ne Chefi ygsperrt worde, wo si nümme hei chönne merke, ob’s Tag oder Nacht isch.
D’Müllerslüt hei du zwar für e Räschte vo der Nacht bösdings Rueh gha, und am andere Morgen isch d’Ryterei abmarschiert. Wo ds Käthi gseit het, me sötti dem Oberscht Wendschatz chönne Bricht mache vo der Sach, es chönnti wohl eine vo dene Bursch i der Mühli ne ga sueche, het ihns der Vatter abrüelet: «Was Tüüfels chunnt der ächt no z’Sinn? Hescht no nid gnue vo däm Soldatepack? Mir wi froh sy, isch das Vouch ume furt u mir no am Läbe! — Myner Bursch giben i nid häre für so öppis.»
Ds Käthi het gschwige. Aber der ganz Tag het’s ihm kei Rueh gla. Bald het’s a di sächs Hüniger dänkt, bald a Oberscht, und gmeint, wenn dä öppis wüßt vo der Gschicht, so hätt er doch Macht gnue, nen usez’hälfe.
Chriegslärme het me der sälb Tag nid viel ghört; es 241 het gheiße, es ziej sech gäge Villmärgen übere. ’s isch Sunntig gsi, und die Lüt, wo no nes Hei gha hei, sy daheim bliben oder hei den unglückleche Nachbaren öppe chly gluegt z’hälfe. Jedefalls het me d’Nacht rüejiger gseh cho als der vorder Abe, wo me kei Stund gwüßt het, ob eim nid i der nächschte ds Dach über em Chopf i Füür ufgeit.
Hingäge ds Müllers Käthi het nid guet gschlafe. ’s isch ihm geng gsi, es gang a menen Ort öppis nid Guets. Im Troum het es dem Oberscht sy Falbtschägg mit läärem Sattel gseh galoppiere. Und das het ihns gruusam plaget. D’Nacht het nid um welle. Chuum, chuum het d’Tagheiteri e chly dür di trüebe runde Schybli ynegschine, so isch ds Käthi uuf und het i Huus und Stall Hand agleit, nume damit öppis gangi, und jeden Ougeblick, wo’s niemer um sech gspürt het, isch es zu mene Dachguggeli uus ga luegen und lose. Und wie meh daß es glost het, descht meh isch’s ihm angscht worde. Es hätti nid chönne säge warum, ’s isch ihm eifach öppis Unguets vorgsi. Z’mittag het’s nid mögen ässe, und gredt het’s o nüt, göb wie bös d’Muetter ihns agluegt und ihns gfragt het, was o mit ihm syg. Si het di Urueh in ihm wohl gspürt, aber si het o nid gwüßt, was dermit afa.
Gäge di drü am Namittag het men undereinisch der Donner vo grobem Gschütz ghört, vo Villmärge här. Da hei sech du di Gwundrige vüregla. Ds halb Dorf isch gäge ds Maiegrüen ufe gloffe, für öppis z’gseh. Aber im Sunneglanz uf de bländige Schneefälder het me neue nid viel chönnen erchenne. Ob em Dorf Villmärge, am Tannwald, het men öppis gseh glitzere, wahrschynlech Spieße. Vom Bäremooshubel isch Pulverdampf ufgstocket, und vo menen andere Punkt uus het me hienache 242 Wohle di bärnischi Ryterei a eim Huufe gseh stah. Si het aber gar kei Wank ta, so sträng si am Bäremoos pülveret hei.
Währeddäm d’Lüt da gluegt hei und mit rot agloffene Gsichter im Schnee umetrappet sy, isch d’Müllersfrou wie nid gschyd um d’Mühli ume gloffen und het eismal über ds andere dem Käthi grüeft. Wo du afe der Müller vom Bord oben abe fragt: «Was wottsch, Änni?» rüeft si ufe: «Hesch es nüt gseh? — Jitz isch es gwüß wäger dervo glüffe, das Söumeitli, daß i no so säge.» Und wo si ds Bord uuf gchychet gsi isch, zum Chrischte, fahrt si furt: «Es het, so wahr daß i hie stange, geng no dä Oberscht im Chopf. Hesch es nüt gseh? — Du hättisch doch o chönne luege, we de doch hesch müesse go ge d’Gwungernase fuettere!» Ob em Chähre sy si du eis worde, der Müllerchnächt, der Joggi, uf d’Suechi z’schicke. Der Müller sälber isch o gange, aber er het nid so gleitig möge wie der Joggi. Dä isch i länge Gümpe Dottike zue gsprunge, und wo-n-er dert vor ds Dorf use chunnt, gseht er ds Käthi gäge Tannwald ufe loufe. Er springt ihm nachen, und wo-n-ers mit der Stimm het mögen errecke rüeft er ihm. Aber ds Käthi het derglyche ta, es ghör ne nid. Erscht am Waldsoum obe, wo-n-es e chly het müesse verschnupe, isch er ihm nachecho.
«Wo wottsch uus? — Du loufsch jo wie ne Schelm. — Du söllisch enangerenah heicho! Si sueche di an allen Orte.»
«So la se sueche! — I suechen öppis angers.»
«Was de o?»
«Chumm nume mit. Du gsehsch es de. Chumm nume, chumm!»
«Du wirscht öppe nid welle go ge d’Nase zuehe ha 243 dert äne? — Das gspasset si nüt. Die schieße Chrugli!» «Äbe drum. Chumm, mer wei ne ga sueche.»
«Wän de?»
«He, der Oberscht, üsen Oberscht, wenn d’s wüsse witt. — Lue, es macht mer eso ne Chummer, i weiß gar nid, was i o ha. — Der Gottswille chumm, Joggi!»
«Das isch nid dy Sach, Käthi. Chumm du hei u folg!» Statt wyter z’chähre, packt ds Käthi der Joggi bi der Hand und zieht ne nache. «Bis doch o nid so ne Höseler. Chumm, i gibe der nache, was d’nume witt, wenn d’mer ne hilfsch sueche. Süsch gangen i halt allei — mira!»
Ohni ds Käthi het der Joggi nid hei welle, und so sy si du mitenandere wyter, inne dem Waldsoum nah, so daß si no hei chönnen über ds offene Fäld yne luege. Wie nächer si gäge Villmärge cho sy, descht größer isch der Lärme worde. Me het se-n-im Dorf z’huufeswys ghöre brüele. Öppe tuused Schritt hienache den erschte Hüser begägne si a nere Truppele Bärner Soldate, wo alli Gredi der Wald uuf gflohe sy.
Verwunderet sy di Beide blybe stah und hei se vorby gla.
«Si flieh», seit der Joggi, «das chunnt da nid guet. Mir wei o i Wald ufe!»
I däm Ougeblick brüelet ds Käthi graduse: «Herr Jeses Gott und Vatter! lue — lue dert! — E myn Gott! Grad wie-n-i’s ertroumet ha!» Totebleich isch es näbe nere Tanne gstande, het sech mit eier Hand dranne gha und mit der anderen uf ds Fäld abe zeigt, wo i regellosem Galopp dem Oberscht Wendschatz sy große Falbtschägg mit läärem Sattel und verrissene Zügel vom Dorf här cho isch. Schier betöubt vor Etsetze sy si beidi da gstanden und hei sech ratlos agluegt, bis undereinisch ds 244 Käthi sech wieder zsämenimmt und seit: «Chumm, chumm, mer wei ne ga sueche!»
Du sy si wyter. Aber ds Schieße, ds Brüel und ds Glöuf sy geng erger worde, und, göb si hei wellen oder nid, sy si vo de flüchtige, fluechende Bärner mitgrisse worde, der Bärg uuf, i Wald yne — si hei nid gwüßt, wohi.
I der Meinung, si chöme de wyter oben am Bärg liechter und ungschore hinder ds Dorf Villmärge, wo si der Oberscht vermuetet hei, sy si hinder nere Truppele Fueßvolk dür ne Holzschleipfi uuf, wo’s ein alli Bott undenuusgnoh het. Di ungschicktere Lüt sy zrüggblibe — mängem drunder het dem Gstänkli nah der Branntewy d’Bei broche gha — und so isch alles dürenandere cho, und ds Käthi und der Joggi sy zmitts im Gstüchel inne gsi. Uf mene Bödeli, wo höchi Buechen ohni Underholz gstande sy, sy si uf ne große Huufe früschi Mannschaft gstoße, wo dert uf Befähl zum Vorrücke gwartet het. En Offizier vo de Flüchtige, dunkelrot vor Töubi, geit uf e Füehrer vo där Resärve zue und brüelet nen a:
«Warum hocket dir da obe, wenn der doch gseht, daß mir nid möge gcho?»
«I ha kei Befähl, vorz’rücke.»
«Kei Befähl! — Isch das öppe nid Befähls gnue für ne rächtschaffene Ma, wenn er syni Kameraden i der Not gseht?»
«Du hesch mi nüt z’brichte. Lue du zu dyne Lüte!» Jitz hei no anderi ds Muul dryghänkt, und nid viel het gfählt, so wäre si no handgmein worde. Da fahrt mit hässigem Chuten e Kanonechuglen obe dür ds G’äscht und sprängt e Hagel vo Spryßen uf di Mannschaft abe. Und e zwöiti Chugle fahrt zmitts i Huufen yne. Under gräßlechem Gschrei wälze sech ihrere zwee am Boden 245 ume. Und göb daß d’Füehrer öppis dergäge hei chönne tue, fat der Huufen a, sech uflöse. Zerscht sy numen einzelni de Flüchtige nachegstriche. Aber nah-ti-nah. isch alles dervo gloffe, geng gleitiger, je meh daß es i de Böume gchlepft und gchräschlet het.
Vor em Wald, sytligen uf mene Hubel, isch grobs Gschütz gstande, aber niemermeh derby. Si hei kei Munition meh gha. Du sy es paar Lüt ga «reiche». Und wo si na nere halbe Stund nid ume da gsi sy, het men anderi Mannschaft nachegschickt. Und der Räschten isch du ungheißen um Munition uus, sobald di Katholische sech e chly besser hei ygschosse gha.
Wohl sy da und dert chlyneri Trüppeli und vereinzelti Offizier dasume gfahren und hei mit brächendem Härz probiert, Schand und Schmach vo de bärnische Fahnen abz’wehre. Aber hütt het kei Stärn vo Buebebärg über Bärn glüüchtet. De meischten isch ds Läben a däm Tag grüüslech höch gstanden im Wärt.
Bald isch ds Käthi allei mit sym zaghafte Begleiter im Wald gstande, und es isch ihns o Angscht acho. Vom Tal ufe het me geng no ds Brüel vo de Stürmende ghört, und gschosse hei si ohni Underbrächung. Derby het’s gfyschteret und isch je länger descht chelter worde.
Ratlos hei si hinder nere große Bueche gwartet, bis ds Sunneliecht ganz erlöschen isch. Es isch du o im Tal stiller worde, und merkwürdigerwys isch kei Find der Bärg uuf cho. ’s isch alles im Dorf blybe stecke, us däm vier, füf mächtigi Füürsüülen ufgstige sy zur gruusige Belüüchtung vom Schlachtfäld, uf däm meh als füfhundert bravi Bärner i ihrem Bluet gläge sy, ohni der Troscht vo mene Sieg z’ha. Mänge, wo sech mit verschossene Glider i nes Huus verschloffe het, für nid müesse z’erfrüüre, 246 isch eländ i de Flammen umcho, verschwunde — verlore — vergässe!
Aber der Oberscht Wendschatz het nid sölle vergässe sy. Sobald es stiller worden isch, sy ds Käthi und der Joggi dür e Wald ab. Bländet vom Füür sy si über mängi Wurzle gfallen und hei sech di chalte Händ bluetig gschundte. Am Waldsoum sy si blybe stah. Der Blick uf ds brönnende Dorf het se gstellt. Wie ne glüejigi Süüle het der Chilchsturm us de Rouchschwade vüregluegt. Mit grouehafter Rueh hei d’Flammen under glychmäßigem Chräschlen und Chrachen ihre Roub verzehrt und der Abfall i menen übermüetige Wirbel vo Funken über ds Schlachtfäld verstreut. Niemer het der Verwüeschtung gwehrt.
Es het ds Käthi gschüttlet vor Jammer und Gruuse. Da ghört es us der Gäged ob Hilfike läng zogeni gräßlechi Jammertön, halb wie ne Stimm, halb wie Hornstöß. «Dert lige ’re gwüß no», seit es zum Joggi, «chumm, mer wei ga luege!» Und du sy si im Schyn vo der Brunscht dem Bord nah gloffe, bis si uf mene chlyne Vorsprung, wo der Schnee hundertfach verstampfet gsi isch und a mängem Ort dunkli Masse, wie möntschlechi Lyber gläge sy, e Hund mögen erchenne. Er isch mit yzogenem Stil und ygsunkene Hinderbei, halb gstande, halb gsässe, het d’Schnouze gredi ufe gstreckt und ghüület, daß es eim dür March und Bei gangen isch. Da chunnt dem Käthi z’Sinn: hei nid di Hüniger Bursche brichtet, der Oberscht heig sy Hund by sech? Es louft druuf zue und rüeft, wie-n-es albe z’Hünige dem Hund grüeft het: «Tigerli! Tigerli!» Und nid mängisch bruucht es z’rüefe, so schwygt das Tier, chunnt cho z’schlyche, schnuflet am Käthi und bricht under Wädelen und Sprüng i nes 247 Freudeghüül uus, das ds Käthi no zvollem us der Fassung bracht het. Es het nüt meh chönne säge, aber mit Schluchzen isch es dem Hund nache gloffe, ohni nume z’luege, ob der Joggi nachechömi. Und dert, wo vori der Hund ghüület het, dert uf däm Vorsprung ligt einen am Bode, i der erstarrete Hand e brochene Däge. Der Huet und ei Stifel hei gfählt. Di mächtige schwarze Haar hei sech uf em Schnee dütlech abzeichnet. «Das isch ne gwüß», seit ds Käthi, «hilf mer ne chly ufha!» Und wo si-n-ihm ds Gsicht gäge d’Röti zue chehre, da kennt’s nen ume, es isch der Oberscht gsi. «Er isch no warme», seit der Joggi, «i gloub er läbt no.» — «Meinsch?» fragt ds Käthi. «Wohl, i gloube’s sälber o. — Aber was wei mer jitz?» — «Da isch jitz bös z’hälfe.» Si hei um sech gluegt, wie wenn si irged e Hülf suechte, hei aber derby nüt anders etdeckt, als daß uf däm Hübeli und vo dert gäge ds Schloß Hilfike zue no mänge glägen isch; aber keine het es Glied grüehrt. Di meischte dervo sy wahrschynlich erfrore gsi, wenn si nid sünsch umcho gsi sy. Daß o der Jakob drunder gsi isch, hei si natürlech o nid gseh.
«Mer wei öppe gäg eme Huus zue mit ihm», meint der Joggi, froh, daß si vo hie furt chönne. Si hei der Oberscht halb ufgstellt, der Joggi het sech vor ihm nidergla und nen uf sy breite Rügge gnoh, und du sy si uf em nächschte Fueßwäg wieder der Wald uuf, der «Tiger» halb erlächnet, aber mit byfälligem Wädele hinder ne här. Es isch e böse Transport gsi, und meh als einisch isch der Joggi mit syr Lascht uf de Chnöue gsi. D’Richtung hei si dasmal vo hinde müesse näh, nämlech so grad wie müglech vom Find ewäg, und so sy si öppe z’Mitternacht zu mene Burehof ob Seenge grate, wo Liecht gsi isch. Dert si si zueche mit dem Oberscht und hei ne 248 chönnen i d’Chuchi trage. Me het ne nid gärn ufta; aber wo si gseh hei, um was es z’tüe isch und gar du no vernoh hei, das syg der Oberscht vom Aargäuerregimänt, hei si du Füür agmacht und Milch überta. Si hei dem Oberscht Hand und Füeß griben und ne gluegt zum Läbe z’bringe, so guet si’s öppe verstande hei. Sobald er chly erwärmet isch, het er d’Ougen ufta, aber doch ds Käthi nid gschine z’kenne. Gäge Morge het er furchtbari Hueschtenafäll übercho und lut gschroue vor Weh. Er het mit der Hand uf d’Bruscht dütet und gschine ’s gärn z’ha, wo si-n-ihm d’Chleider ufta hei. Der Bruschtharnisch hei si-n-ihm scho dert abgschnallet, wo si ne gfunde hei. Ds Käthi het ne nachetreit, aber erscht jitze gseh, daß er uf der rächte Syten ygschlagen isch gsi. Jitz hei si du o am Lyb der Schade gfunde: e ganz e chlyni offeni Wunde, aber offebar isch der Bruschtchorb sytligen arg verschlage gsi. Si hei drüber hin und här grate, wie’s chönnti gange sy; di einte hei gmeint, er heig eis mit mene Morgestärn übercho, di andere sy der Ansicht gsi, e Stückchugle heig ne gstreift, bloßi Mannschraft hätt der Harnisch nid so verschmätteret. Unermüedlech het ds Käthi mit chalten Umschleg gluegt d’Hitz vo der Wunde z’dämpfe, und derby het es ds Gsicht vo sym liebe, verehrte Herr nid us den Ouge gla.
Am Morge het ds Käthi der Joggi heigschickt, er söll ga Bricht mache. Si hein ihm der Hund welle mitgä; aber dä isch mit keir Gwalt vo sym Meischter gsi furtz’bringe. D’Lüt vom Huus hei ihre Hüeterbueb ga Länzburg uf ds Schloß gschickt, ga säge, der Oberscht Wendschatz ligi hie.
Underdessen isch der Verwundet zue sech cho. Aber gredt het er nüt. Uf syne Zügen isch bitters Weh gläge. 249 Ds einzige, was er vo sech gä het, isch gsi, daß er dem Käthi d’Hand drückt und ihm gseit het: «Käthi — gäll? — Dank heigisch, Käthi», und später het er gfragt, wo-n-er sygi; aber er het’s nid gschine z’begryfe, wo men ihm’s erklärt het.
Atelos isch der Hüeterbueb z’Länzburg aglanget. Aber uf ds Schloß z’cho, wie men ihm befole het, isch nid so liecht gange. Di ganzi gschlageni Armee isch i der Stadt zsämegloffe, i weler Stimmung und Verfassung, cha me sech dänke. Alles het na Spys und Trank brüelet und irgedwo a d’Wermi welle. Und derby het me jeden Ougeblick druuf müesse gfasset sy, daß der Find arückt. D’Generalität het gluegt Ornig z’schaffe. Me het neui Waffen usteilt und di verschidene Fähnli wieder formiert. Daß me da nid jede Stürmi i ds Schloß ufe gla het, versteit sech vo sälber, und o für e Hüeterbueb hätti sech d’Fallbrügg nid ufta. Glücklecherwys het er aber Soldate vom Länzburger Fähnli gfunde, Seengener, wo-n-er gkennt het, und die hei’s du ihrnen Offizier wytergseit. So isch der Bricht, wo der Oberscht ligi, doch du i ds Schloß ufecho und het dert e großen Ydruck gmacht. Der Herr vo Graviseth isch uf der Stell mit Mannschaft ufbroche, sy Fründ cho sueche. Er isch furchtbar übernoh gsi vom Zuestand, i däm er ne gfunde het. Mit Müej nume het er sech ebha, nid i Tränen usz’bräche, isch doch dem Oberscht der Tod uf d’Stirne gschribe gsi. Me het ne na sym Begähre gfragt, und der Oberscht het gseit, er möchti hei, wenn’s müglech wär. Für alli Fäll het er Frou und Chind dem Fründ a ds Härz gleit und o ds Mühlikäthi. «Ohni das brave Meitschi wär i erfrore», het er gseit.
Ja, der Liebegger isch nid übel verwunderet gsi, di 250 schöni Müllerstochter vo Hünige da z’finde. Er het sech zwar jitze bsunne, daß der Oberscht synerzyt im Aargäu e Mühli gsuecht het. Er het sech gfragt, wie-n-er dem Mitschi sy Tat chönnti belohne, isch aber uf nüt Vernünftigs cho. Daß es keis Gäld anähmi, het er wohl dänkt, und ds Käthi het’s o mit Etrüschtung vo sech gwise, wo-n-er’s gfragt het.
«Nei», het es zum Liebegger gseit, «aber wenn Dir mer öppis z’lieb tue weit, wo ganz gwüß o üsem Herr Oberscht söll z’guet cho, so leget es guets Wort y für üser Hüniger-Bursch, wo z’Länzburg i der Chefi sy.»
Da het der Oberscht der Chopf uuf. «Was für Hüniger?» fragt er. Und jitz het ds Käthi erzellt, was di vorderi Nacht i der Mühli z’Othmarsinge gscheh isch.
«Löit mer die use!» seit der Oberscht zum Herr vo Graviseth, «das sy myni, und zwar Freiwilligi.»
Der Liebegger meint, wenn d’Waadtländer se-n-ybracht heige, so wärdi scho ender öppis für se-n-usz’richte sy. Der Oberscht isch ungeduldig worde, het gseit, si welle jitz da furt und ga Länzburg, es löj ihm nid Rueh, bis er wüssi, daß di Lüt wieder uf freiem Fueß syge. So het me du ne Schlitten uftriben und der Oberscht bhuetsam ga Länzburg yne gfüehrt. Der Herr vo Graviseth und ds Käthi sy näb em Schlitte här gloffe, ohni mängs Wort z’verlüüre. Jede Ruck, wo der Schlitte gmacht het, isch dem Verwundete zur Marter worde. Und derby isch er geng klarer zum Bewußtsy cho. Er het sech jitz wieder bsunne, was geschter gscheh isch, wie-n-er unzähligimal bärguuf und bärgab gritten isch, wie-n-er vergäbe na höchere Befählshaber usgluegt het, wie-n-er geng einsamer worden isch, wie-n-er i der höchschte Not und Drangsal vom Gfächt a ds Ehrgfüehl und a 251 Patriotismus vo de Soldaten appelliert, ne schier der Gottswillen aghalte het, si söllen ihri Fahne nid im Stich la, lieber mit Ehren uf em Platz blybe, als e bärnischi Niderlag überläbe. Und wo si wieder uschlüssig worde sy und der Bärg uuf hei welle flieh, da isch er no einisch uf ne Vorsprung vüre gritte, ganz allei, het ne zuegrüeft, mit dem Däge gwunken und uf en astürmende Find zeigt, da isch es gscheh — was, isch ihm nid klar gsi. Nume das het ihm no düredämmeret, daß er mit dem Gedanke, er heig sys Wort yglöst, i Schnee gfallen isch, daß es ihm gsi isch, sy Frou stand vor ihm und lueg ne mit Stolz und Bewunderung a. Du isch es fyschter worden um ihn.
Jitz hei ne wohl z’momäntewys d’Schmärze gmacht ufz’schreie, aber ihm isch es trotzdäm herrlecher z’Muet gsi als je, wenn er im volle Gnuß vo syr jugedleche Gsundheit ga Bärn yne gritten isch. Kei siegryche Triumphator hätti ne stolzeren Yzug i d’Stadt Länzburg chönne halten als är mit dem Räschtli vo Läbeschraft, wo grad no het möge recke, für der Widerschyn vo sym Helderuehm uf de Gsichter vo dene z’gseh, die-n-ihm nid trouet und nid gloubt gha hei. — Chan es im möntschleche Läbe ne größere, herrlecheren Ougeblick gä, als dä, i däm me zu sym Volk darf säge: mir isch nüt meh blibe, ’s isch alles eues? — Frylech, no besser wär es, wenn sech alli uf ds Mal i däm Bewußtsy chönnte freue, wenn ds gmeinsam Opfer zum Sieg gfüehrt hätti. Aber einisch allei, het dä, wo sy Wäg einsam het müesse zrügglege, o allei ds Rächt uf e Triumph vo syr vollbrachte Pflicht. — Under dene Gedanken isch dem Oberscht Wendschatz sys Gmüet fridlech und heiter worde, häll wie der blau Winterhimmel, vor däm jitze d’Zinne vo Länzburg ufgstige sy.
252 Mänge, wo däm chlyne Zug begägnet isch, het en unuuslöschlechen Ydruck dervotreit. Dä stärbend Chriegsma uf em nidere Holzschlitte, ds chummervolle Gsicht vo sym Fründ und di stilli Majeschtät vom Käthi, wo der ander Wächter vo Hünige, der Hund, nachegfüehrt het. Wo öppen am Wäg Soldate gstande sy oder ander Lüt, da hei si d’Hüet abgnoh und mit Ehrerbietung der Verwundet und syni Begleiter betrachtet.
Vor em Stadttor begägne si dem General von Erlach, wo mit sym ganze Stab zur Muschterung vo der retablierten Armee usrytet, e stattlechi Gsellscheft. Me hätti chönne meine, es sygen alles altersgraui Manne, wil ne ds Biecht Haar und Bart versilberet het. Di matti Winter-Morgesunne hingägen isch uf unversehrti Harnische, unverrißni Schärpe, unverstrubleti Huetfädere gfalle.
Der General, voll Gram und Groll über e bishärige Verlouf vo däm ungfreute Fäldzug, innerlech zerrissen und verstimmt, isch vo der Begägnung betroffe gsi. Er pariert sys Pfärd, springt ab und chunnt dem Oberscht Wendschatz cho d’Hand gä. «Es isch mer leid, Herr Oberscht», het er gseit, «daß Dir Ech nid für ne rüehmlecheri Aktion heit chönnen ysetze, aber i danken Ech pärsönlech und im Name vo der Regierung für Eui heldemüetigi Haltung.» Der General nimmt sy eigeti Halschetti ab und leit se dem Oberscht uf d’Bruscht, wo i der inneren Ufregung no einisch so schwär g’arbeitet het. Aber viel tuusedmal schöner als das Guld hei däm Oberscht syni dunklen Ouge glänzt, wo-n-er sech müehsam ufrichtet und vor däm versammlete Chriegsrat dem General antwortet, währed syni halb erstarrete Händ glychgültig i di schöni Chetti gryfe:
«Danket Gott für di Niderlag, Herr General! Es isch 253 guet so. E Sieg wär üsem Vatterland jitz zum Verderbe worde. Ohni Demüetigung kei Ufschwung, ohni Nacht kei Morge! — Das isch my Troscht. Und es isch my letschti Freud i däm Läbe, daß i das vor Euch allne mit mym Härzbluet ha dörfe besigle.»
Alli di Herre hei, wie der General sälber, still und gschlage vor sech abegluegt. Und het o i mängem der Stolz sech ufböumt gäge di Wort, so het doch der Zuestand, i däm der Oberscht daglägen isch, jede Widerspruch unmüglech gmacht.
Der General het, bevor er wieder ufgsässen isch, der Oberscht Wendschatz na syne Wünsche gfragt und befole, me söll uf der Stell di sächs Hüniger usela und se mit dem Oberscht heischicke. Dem Herr vo Graviseth het er uftreit, der Oberchirurg la z’rüefen und für alles Nötige z’luege, damit dem Verwundete ja nüt a der Pfleg fähli.
Der General und syni Lüt sy mit gsänkte Blicke wyter gritte, und der Herr vo Graviseth isch mit sym Transport dür ds Stadttor yne. Jitz merkt men undereinisch, daß ds Mühlikäthi nienemeh umewäg isch. Es het bi der Begägnung mit dene große Herre gfunde, da ghöri äs nid häre. I aller Stilli isch es hinder de gwunderige Lüte, wo zringsetum gstande sy, verschwunde. Es het zwar nid im Sinn gha, so ohni allen Abschid heiz’loufe; aber wo-n-es den andere voruus dür d’Stadt louft, begägnet’s sym Vatter, wo mit uwirsche Schritten und stächige Blicken uf ihns zuechunnt. «So», het er ihn’s agruret, «han di ändlech, du Landstrychere du!»
Ds Käthi het ne grüeßt, aber sünsch keis Wort gseit. Es isch mit dem Vatter heigange, het vor sech anebriegget und sech albeneinisch d’Ougen usgwüscht. Nam erschte 254 Zorn hätti’s du der Müller doch wundergnoh, was eigetlech gange sygi, aber er het’s dem Meitschi i däm Ougeblick nid welle z’lieb tue, e Spur vo Interesse z’zeige. Erscht churz vor Othmarsinge chan er sech nümmen ebha z’frage: «Isch er tot?» — «Nei, Vatter», antwortet ds Käthi, «aber wenn mir ne nid gsuecht und gfunde hätte, so wär er erfrore. Er isch bös blessiert und macht’s allwäg nümme lang. Jitz wei si ne heibringe.» «Uf Hünige?» fragt der Vatter. «Ja», fahrt ds Käthi furt. «Weisch, Vatter, es isch mer leid, daß i furtglüffe bi und ech dermit Chummer anegmacht ha. Aber i hätti’s nid über mi bracht, ne dert la zgrundz’gah. Das hätti er nid verdienet. Dä Ma het’s guet mit üs gmeint, und wär är nid für di ygstande, Vatter, i weiß nid, wo mer ietz wäre. Lue, i ha mängs ghört im Schloß. I cha nid säge, wie froh daß i bi, daß i ietz no öppis Guets an ihm ha dörfe tue für di. Zürn mer nume nüt dessitwäge!»
Der Müller het gschwige; aber i sym Innere het’s grumoret.
Wo si i der Mühli acho sy und d’Muetter vor Töubi gwaggelet und na Worte gsuecht het, für über ds Käthi härz’falle, da chunnt ere der Müller derzwüsche: «Änni, mach mer ds Wattseckli zwäg, i wott furt.»
D’Muetter macht Ouge wie Pfluegsredli und fragt: «Wohi?»
«Uf Hünige, mit dem Oberscht.»
«Du wirscht mer däich ietz öppis Narrochtigs eso weuen agä!»
«Da git’s nüt meh z’chähre. Mach ume, mach!»
Und wo d’Muetter no nid het welle dra gloube, seit er: «I bi de nonit dä, wo der mi derfür heit. — Se, mach ietz, daß ’s rückt, i wott fahre!»
255 Da fallt ihm ds Käthi um e Hals: «Vatter, Vatter! Ietz bisch mer no einisch so lieb!»
«Hör», seit er, «la mi sy, i mueß machen u gah!»
Und göb was d’Muetter no het gha y’zrede, ds schönschte Gschirr het me vüregnoh, putzt und gsalbet. Und na der Suppen isch der Müller mit mene Schlitte voll Strou und Bettzüüg ga Länzburg yne gfahre.
Underdesse het du der Herr vo Graviseth scho für ne Schlitten und Bspannung zur Wyterreis gsorget gha. Aber der Müller het nid lugg gla, bis me sy Hülf agnoh het. «Un i tue’s nid angers», het er gseit. Und der Oberscht sälber het gseit, me söll ihm jitz das no z’lieb tue.
Der Oberchirurg het dem Liebegger gä z’verstah, wenn si der Oberscht no läbig welle heibringe, so sölle si sech nid länger versuume. Und so isch me no am glyche Tag ufbroche; nadäm d’Frou Landvögti Tribolet vergäbe dem Oberscht zuegredt het, er söll doch uf ds Schloß cho und sech dert la uspflege, statt bi där Chelti so wyt z’reise.
Der Liebegger isch voruusgritte, für Nachtquartier z’bstelle, währed der Müller gfüehrt und di sächs junge Hüniger der Schlitte z’Fueß begleitet hei.
Für en Oberscht het das längi Lydestage gä. Aber i sym Inneren isch es Liecht ufgange, das ihm ds Ergschten erträglech gmacht het. No nie isch ihm e gwüssi Wäsesverwandtschaft mit sym himmlischen Erlöser so zum Bewußtsy cho wie jitze, wo-n-er na mene schynbar fruchtlose Läbe voll Liebi und treuer Pflichterfüllung verschmätteret daglägen isch und schwär glitte het. Frylech, i den Ouge vo de Möntschen isch är e brochne Ma gsi, wo der Wäg verfählt het. — Isch das öppen anders 256 gsi bim Heiland? Und drum isch der Oberscht mit wundervollem Fride sym Schicksal etgägegange. Er isch sicher gsi, daß alli Sünd vo sym eigete Läbe ne nid dranne chönni hindere, sech däm i d’Arme z’wärfe, däm sys Byspil ihn gleitet het. Es tuet kei Freud uf Ärde so wohl, wie ds Gfüehl, daß me würklech und wahrhaftig zugunschte vo syne Mitmöntsche glitte heig. Das verryßt d’Wulke, das tuet der Himmel uuf über brochene Härze.
Wo si ga Burdlef cho sy, isch dem Oberscht e Brief bracht worde vo der Frou Seckelmeischter Willading. Si het ihm gschribe, d’Frou Kätheli heig e Bueb übercho. Es sygi guet gange.
Der Oberscht het der Brief i der zitterige Hand la sinken und lang nüt gseit. Freud und Weh hei ne glychzytig übernoh. Ändlech rüeft er der Liebegger a ds Bett und seit ihm: «Wenn’s sötti gscheh, daß i-n-eres nümme sälber cha säge, so richtet Dir ere’s de uus, gället: Säget myr Frou» — hie het der Oberscht nid wyter chönne rede, erscht na nes paar Minute fahrt er wyter — «säget myr Frou, si söll Gott danke, si heigi ds gröscht Opfer bracht i däm Chrieg — aber si söll tapfer blybe, mer syge beidi völlig eis worden im Lyde — alli beidi völlig eis mit Ihm.» Er het mit der Hand zum Himmel zeigt. Na mene Chehrli seit er no einisch mit lüüchtendem Blick: «Ja, Gott sei Dank, der uns den Sieg gegeben durch unsern Herrn Jesum Christum! — Völlig eis!»
Später seit er du no zum Herr vo Graviseth: «Si fragt nam Name für dä Bueb — si weiß halt nid, daß i scho heichume. Wenns der Frou rächt isch, so söll er heiße Bernhard Christoph. Er söll se-n-übere trage dür d’Trüebsal und söll i Gottes Chraft o einisch hälfen übere trage sys Vatterland — dür e breite Strom.»
257 Zmorndrisch sy si vo Burdlef dür ds Ämmetal uuf und über Walkringe. Es het liecht gschneit, und d’Chelti het nahgla.
Der Liebegger isch wieder voruusgritte, für z’Hünige ga z’brichte, si chöme. Wie ne Füürlouf het sech di Botschaft verbreitet, bis ga Dießbach abe. «Si bringe der Oberscht», het’s vo Huus zu Huus gheiße, so daß sech im Louf vom Namittag e Mängi Gwundrigi zum Schloß zueche gla hei. Und ihrere nes paar, drunder der Pfarrer und der Stulle-Hans-Ueli, sy dem Transport gäge Höchstetten ufen etgäge gange. Grad vor em Dörfli Konolfinge sy si-n-ihm begägnet. Der Müller-Chrischte het ghalte, und me het sech mit Freude grüeßt. Der Pfarrer het dem Oberscht welle d’Hand drücke. Me schlat d’Blache, wo si wäg em Schnee über em Schlitte hei ufgspannet gha, zrügg. Da blybt der Pfarrer wie vom Donner erschrocke stah. Der Oberscht Bernhard Wendschatz isch tot gsi.
Uf en erschte Schräcke hi drückt er sym Fründ, däm di früschi chreftigi Farb no nid us em Gsicht isch gwiche gsi, d’Ouge zue. Di andere sy alli stumm und nidergschlage drum ume gstande. Dem Hans-Ueli vom Stulle sy d’Tränen i Bart abe gloffe. Sobald der Pfarrer gspürt het, daß dem Oberscht syni Ouge gschlosse blybe, isch er e Schritt zrügg, het d’Händ über e Toten usbreitet und gseit: «Hinweggerissen bist du aus dem Lande der Lebendigen. Du hast dein Leben zum Opfer begeben für dein Volk. Der Herr aber hat dir Samen erweckt und Sein Vornehmen wird durch deine Hand fortgehen. Amen.»
Ohni wyter es Wort z’verlüüre, hei si langsam, langsam d’Fahrt furtgsetzt. Di stattleche Roß hei sech nume 258 mit Müej la zrüggha, wo si vor sech im Tal ds Schloß und di alti Mühli gseh hei. Es sy keini Blueme dagsi zum Schmuck vo der Lych; aber d’Abedsunne het ihres Guld, ihre Rosehuuch über d’Schneefälder usgschüttet, und hinden im Tal isch ds Stockhorn i herrlechem Purpur erschine. Fride het alles g’atmet, stille, heilige Fride, wie under heiße Tränen o d’Bruscht vo der Frou Kätheli, wo der Herr vo Graviseth ere der letscht Grueß vo ihrem treue, tapfere Ma bracht het.
Zwee Tag nachhär hei d’Glogge vo Dießbach dem Oberscht i ds Grab glütet, währed der Töldi als Junker vo Hünigen a der ruuche Hand vom Stulle-Hans-Ueli vor der usgsöhnte Buursami här sym Vatter ds letschte Gleit gä het.
Rudolf von Tavel
Der Donnergueg
E Liebesgschicht us stille Zyte
Dieser «Gueg» ist eher ein Herzkäfer oder ein Himmelsgüegeli, als daß man vor seinen Zangen Angst haben müßte. Auf jeden Fall ist er nichts weniger als ein garstiges Tier — sondern es ist Annemarie, eines der freundlichsten und frischesten Mädchenbilder, die der Dichter gezeichnet hat. — Und was sind das für beneidenswerte «stille Zeiten», in denen die Geschichte spielt? Wir können etwa sagen: vor hundert Jahren. Stimmt es mit der Zahl nicht ganz, so stimmt es doch nach dem ganzen Geist; denn es ist die Zeit, in der in Bern manches wuchs, was uns heute unmittelbar bewegt, und die doch den Zauber einer charmanten Idylle für uns hat, die Zeit, als die Universität Bern zu erstarken begann und die ersten Eisenbahnen durchs Land rollten, während die Frauen noch in Krinolinen wandelten und die männliche Jugend von der Romantik der neapolitanischen Dienste hingerissen war, in denen altschweizerisches Söldnertum einen letzten kriegerisch lockenden Glanz ausstrahlte. Ein Buch, um darin auszuruhen, bald lächelnd und bald wehmütig.
Francke Verlag Bern
[30.-32. Tausend / 1982]
I.
Wi der Peter Harzchopf uf öppis Läbigs trappet und was das für Folge het
Am Ständli isch es großes Wäse gsi... ja so, dir wüsset nid, was ds Ständli gsi isch? — E nu, undehär dem Zytglogge, dert, wo der Spezereiladen isch, het sech ehmale vo däm schönen Erker bis zum Zytgloggen es Dechli ob em Lade dürezoge. Dert drunder hei sech albe d’Studänten uf em Wäg zur Hochschuel troffen und äbe, wi me so seit, es Ständli gha zsäme, und nah-ti-nah het das dem Platz der Name gä. — Also am Ständli isch es Wäse gsi. Es sy meh Studänte da gsi als im Ordinäri, und si hei gar grüüslech gha z’reden und z’brichte. Der Polizeier isch obefür dem Turm gstande. Wi gärn wär er neecher zueche cho, für z’erluuße, was im Tue sygi! Aber er het wohl gwüßt, was es uf sech het, de Studänte vürig z’wärde, und drum het er dänkt, es syg de no früech gnue, sech zueche z’la, wenn de öppis Unerloubts gscheh sötti. Und überdis hei schon es paar Füchs der Uftrag gha, ds Ständli gägen unerwünschti Ohrezüge z’decke. Alli andere hei ufenand ygredt und sech nüt drum gkümmeret, was um se-n-ume gangen isch. Chuum het me’s g’achtet, wenn öppen e Profässer verby gloffen isch. Eine vo de läbigschte, der Peter Harzchopf, het uf ne Kommiliton ygredt, wo a der Muure gstanden isch und ihm dür sy Seelerueh uf d’Närve gä het. Wi meh der Harzchopf tüüfelet het, descht hinderheltiger isch der ander worde, und zletscht het er ihm grad diräkt widerredt und das no mit Spott i den Ouge. 6 (Er het drum öppis gseh cho.) Da fahrt der Harzchopf wi gstoche zrück und... aiautsch! — O pardon — mille fois pardon! Der Peter Harzchopf isch im Zrückfahre mit dem Absatz uf öppis Läbigs trappet, het sech blitzgschwind umgchehrt und in es Paar Ouge — wundervolli dunkelbruuni Ouge voll Weh und Töubi — gluegt. Us mene fyn gschnittene, beerirote Müüli isch es Tönli cho — nei, nid es Tönli, öppis, wo i d’Ohre schnydt, däm aber kei Dichter vo der Wält chönnti e Name gä. Der Peter het sys erchlüpfte «Pardon» no nid use gstagglet gha, so het er das Töchterli scho vo hinde gseh. Es isch graduus der Brunngaß zue gstüüret und het — würklech und wahrhaftig ghümpet, es graziöses Figürli i mene bluemete Summerrock, wo drunder schneewyßi gspitzleti Hösleni vüre gluegt hei, wi’s ds sältmal Mode gsi isch. — Und uf nes settigs möhrigs Füeßli het der Peter müesse trappe! Sapperlot abenandere! Wenn er sech der eiget Absatz hätti chönnen abbyße, grad uf em Platz hätt er’s gmacht.
Vo allne Syte hei ne jitz spöttischi Blicke troffe.
«Wär isch das? — Weiß niemer, wär es isch?» fragt er. «Du hättisch mer aber o chönnen es Zeiche gä, du Kameel!» seit er zu sym Vis-à-vis.
«Wenn i wüßt, wi d’Kameeler düte, so hätt i’s villicht no möge gmache. Warum zablisch eso?»
Jitz het alles afa lache, und du het me wider vo andere Sachen afa brichte.
«Es isch dem...» ghört der Peter im Gwaschel säge.
«Wär isch es? — Wär kennt se?»
«Dem Dölfi Gatschet sy filia hospitalis.»
«Wo isch dä?» Der Peter het nid lugg gla, bis er dä Dölfi Gatschet het usfindig gmacht gha. Es isch ihm no 7 am glyche Namittag grate. Im breite Hochschuelgang mit der uralte hölzige Dili het er ne-n-in ere Freistund erwütscht und isch mängsmal mit ihm uuf und ab gange. Zerscht isch es dem Adolf Gatschet ehnder chly gspässig vorcho, daß ne dä Harzchopf isch cho usfrage. Si hei sech wohl gkennt. Myn Troscht, dennzumal isch es no nid müglech gsi, daß zwee jungi Bärner dür d’Schuel uuf und a d’Universität cho sy, ohni von enandere z’wüsse. Aber der Adolf Gatschet isch us mene vürnähme Huus cho, der ander us nere währschafte Burgersfamilie. Und derzue isch der Harzchopf vo chlyn uuf Waisechind gsi, ehmalige Waisehüsler, und für d’Waisekommission vo Dachnagleren und alli, wo sünsch no zue-n-ihm gluegt hei, es Sorgechind. Under der Studänteschaft het er als Füürtüüfel gulten und isch vo de besser Gstrählten ehnder e chly gschoche gsi. Wi-n-er usgseh het, so hei ne d’Lüt gjugiert. Es rahns Bürschtli i mene gschmüselete Flauß, glimpfig und läbig wi Büchsepulver, es intelligänts Gsicht mit schwarzem Fluum under der Nase. Und wenn er gredt het, so het er sy choleschwarze Strubel sech la um d’Ohre wäje. Uf sych sälber isch er suber gsi, vo wäge sobald d’Yschzäpfe gschmulze gsi sy, het me ne-n-all Tag i der Aare gseh. Hingäge mit de Chleider het er ehnder Müej gha, und mängisch het er sys Röckli mit Tinte «plätzet». Der Dölfi hingägen isch blund und schwummig gsi, het sech’s gärn la wohl sy, nie Chummer gha wäge däm, wo nachhär chunnt, und anderne d’Freud gla, sech z’ergellschtere. Im stille het’s ne glächeret, daß dä Harzchopf so yferig na syr Philischterstochter gfahndet het, und er het sech scho gfreut, se de dermit ufz’zieh.
«Dir meinet mys Cousineli?»
8 Der Peter het wohl gspürt, daß mit däm het sölle gseit sy: Gmüejet Ech emel nid z’hert, das isch nüt für so ne Tintetschägg!
«Isch das Eui Cousine? E nu, i felicitieren Ech», het er g’antwortet. So nes Komplimäntli choschtet nüt, wenn du’s scho nid verdiensch, dänkt er. «Aber, wi heißt si und wo wohnt si?»
«Was weit Dr eigetlech mit nere?»
«Wyters nüt, i möcht nere numen excuses mache, wil i se hütt us Unachtsamkeit gstüpft ha.»
«Aha — jitz begryffen i, daß si ds mittag so ulydig gsi isch.»
«Het’s nere-n-ächt hert weh ta?»
«Allwäg nid wohl.»
Der Peter het e Süüfzer ta.
«Also, es isch my Cousine, d’Jumpfer Annemarie Sunnefroh, und wohnt, wi-n-i, a der Brunngaß, grad vis-à-vis vom Brunne.»
Das isch eigetlech alles gsi, was der Peter Harzchopf für das Mal het begährt z’wüsse, und am liebschte wär er jitz Hals über Chopf dervo gloffe, ga i ds Wärk setze, was er sech het vorgno gha. Aber der Gattig twäge het er mit dem Gatschet no wyterbrichtet, bis der akademisch Viertel isch abgloffe gsi und me wider i di verschidenen Auditorie verschwunden isch. Der Peter isch hinder nen abgfieggete Schueltisch grütscht, wo-n-er vo rächtswäge den exegetische Chlätterüebunge vom Profässer Zündtheiß hätti sölle nachestyge. Aber hütt isch er für nüt meh guet gsi. Alli Bott isch ihm es Gramsle vo der Färsere bis i d’Fingerbeeri gfahren ob em Gedanken a sys unagnähmen Erläbnis. Wi ds Bsinnen an e bösi Tat het’s ne plaget, und vo Zyt zu Zyt isch er sech 9 mit den usgstreckte Finger dür e Höuel gfahre, wi für öppis usez’bürschte. Geng und geng wider het er öppis Läbigs under sym Absatz gspürt. Und obenyne hein ihm zwöi herrlechi füechtglänzigi dunkelbruuni Rehougen über e Härzrand yne gugget. Ändlech het er sys Sackmässer vüre gno und uf em letschte no nid verchritzete Plätzli vo sym Tisch wi im Taglohn afa schnyden und gore, zerscht e Sunnen-Ufgang, du nes Madonnebild, und ändlech het er e Zirkel mit A und S ygchritzet und du no eine mit de Buechstabe P, H, A und S. Und ob allem Schnitzle het er sech e Brief voll holdsäligi Bueßfertigkeit usdänkt. Er het sech äxpräß i Finger gstochen und mit sym Bluet d’Buechstabe vom Zirkel usgmalet.
Undereinisch isch alles ufgstande. — Jä so. — D’Vorläsung isch uus gsi. Flugs isch der Peter zum Gärtner Chröuchi a der Frickstäge gschoben und het dert der schönscht Geraniumstock gchouft, wo me het chönnen uftrybe. Du het dä arm Meiestock i di vertubaketi «Bude» vom Peter müesse ga zueluege, wi ne verschossene Studänt mit Stöhnen und Chrible sy erschten ärnscht gmeinte Liebesbrief zur Wält borzet. Der Peter het sech i süeße Schmärze tröhlet und sibe Gänsfädere vergnägget, bis das Opus syr eigete Kritik het möge d’Stange ha. Du het der Geraniumstock als Vorgängere das Chindli dörfen uf d’Arme näh, und der Peter Harzchopf het di duftigi Vorgängeren i Arm gno und isch d’Louben uus gschosse. — «Hälf mer Gott!» het der Notar Gattschu gseit, wo grad derhär cho isch, «wenn das nid no nes Ungfell git!»
II.
Wiso der Peter mit dreine Schueh heilouft, und warum ds Annemarie ds nacht ufsteit
Ungfell het’s keis gä; aber wenn der Geraniumstock öppe gmeint het, är chönni der Räschte vo sym Läben uf mene Salontisch vertroumen oder sech uf nere sunnige Fänschtersimsen alli Tag vo schöne Händ mit mene graziöse Bschüttchännli la d’Morgetoilette mache, so isch er lätz brichtet gsi.
«Wär het glütet?»
«Numen i. I ha da öppis abz’gä für d’Jumpfer Sunnefroh.»
«So? Dank heiget!»
Das isch gange wi gschosse, und der Peter Harzchopf isch wider i der Louben usse gsi, ohni nume rächt gseh z’ha, wäm er i däm fyschtere Stägehuus sy Bottschaft abgä het. Und keini zäche Minute später isch o der Geraniumstock wider dusse gsi, i der Loube. No gäb Papa oder Mama Sunnefroh öppis dervo gmerkt hei, isch ds Annemarie dermit über d’Gaß zum armen uszehrige Tischmacher Liechti, wo vis-à-vis i mene Hinderhuus vo der Metzgergaß sys Dasy verhueschtet het. Dert het der Geraniumstock di wichtigi Mission müessen übernäh, der Gloube vo menen einsamen arme Tropf a d’Möntsche vor em völligen Erstärbe z’rette. Und die rote Blüemli hei uf ihrer wältvergässene Simse vor mene fyschtere Fänschter wyt umenandere zündtet und über Hof und Gaß vili Lüt a chranke Liechti gmahnet. — Ja, wenn Blueme chönnte briegge! Geschter no im sunnewarme 11 Garten under hundert Stöck der schönscht, am Abe Postillon d’amour und hütt — seelenallei a der Metzgergaß hindenuse! — Und doch! — Isch es nid besser so?
Jä, und der Brief? — Äbe, dä tuusigs Brief! Eigetlech het ne ds Annemarie im erschten Aputsch zum Schyterhuuffe verurteilt gha. Aber e Brief lat sech besser verstecken als e Geraniumstock, und hie het’s jitz einisch gheiße: ufgschoben isch ufghobe! Ds Annemarie het sech der Buggel voll glachet ob der Seelenot vom Peter Harzchopf. Aber zeiget mer es Meitschi, wo nid im hinderschten Eggeli vo sym Härz jubiliert, wenn eine vor ihm uf de Chnöie lyt!
Am z’Abe scho het natürlech der Dölfi Gatschet sech nid mögen ebha, sy Cousine mit Blicke z’necke, und wo’s ihm mit däm absolut nid het welle grate, seit er nere — zum Glück erscht, wo me scho wider isch ufgstande gsi und jedes für sich öppis het z’tüe gha —: «Tuet der dys Füeßli geng no weh?»
Da louft dem Annemarie e Bluetwällen über ds Gsicht. «Bisch du o dert derby gstande?» fragt es ganz hübscheli ob em Tisch-Abruume.
«Nei.»
«Wohär weisch es de?»
«Gäll, wenn d’s wüßtisch!»
«O eigetlech cha mer das glych sy. Nume hätt’s mi wundergno, wär dä Tschalpi isch.»
«I kenne ne. Der Drahtgügger.»
«O — isch das jitz dä? — He nu.»
Ds Annemarie het vo däm Studänt scho mängisch ghört gha. Sy Übername het men ihm aghänkt, wil er nid übel d’Guitarre gspilt het zum Singe.
12 «Er chunnt der gwüß no cho nes Ständli bringe, für ume guetz’mache. ’S isch ihm höllisch unagnähm gsi.»
«I wett ihm de! — Afin, me ghörti ne de einisch spile.»
Si hei du vo andere Sachen afa brichten und der Drahtgügger bald wider vergässe.
Wär aber ds agspunnene Fädi nid vergässe het, das isch der Peter Harzchopf gsi. Er het sech hübscheli näächer a Dölfi zueche gla und nid abgä, bis er e schickleche Grund gha het, zu däm hei z’cho. Us der erschte Visite het’s bald anderi gä, aber lang het’s dem Peter nid welle grate, öpper anders als sy Kolleg im Huus az’träffe. Dä het halt sy Stuben im oberen Etage gha, ob der Äßstube vo ds Sunnefrohs, gäge d’Schütti use.
Ei Namittag het d’Mama Sunnefroh mit ihrer Tochter uf em Äßstubetisch Wösch zsämegleit. Da ghöre si überobe singen und musizieren, und zwar eso, daß me het möge lose. Verstande het me keis Wort; aber es het verwändt luschtig tönt, so daß di beide Froue mängisch z’mitts im Zsämelege vo mene Lylache d’Arbeit vergässe hei. Eis het hienache ds Lylache gha, ds andere dertnache, und beidi hei d’Ohre gspitzt und gschwige. D’Mama het nah-ti-nah ganz heiteri Ougen übercho, und wo sie fertig worde sy mit Zsämelege — dobe hei sie grad gsunge:
Und das schwarzbraune Bier, das trink ich so gern,
Und die schwarzbraunen Mädel, die küß ich so gern.
Heidi-eida...,
seit d’Frou Sunnefroh zum Annemarie: «Du chönntisch doch dene Herren es Glas Syrup ufe bringe zum Dank!» Ds Annemarie het gar nüt derwider gha, und d’Mama het ds Cabaret mit dem Syrupflacon und Gleser grüschtet. Sie het ihm no d’Türen ufta, daß es besser 13 use chönni, und gseit: «Aber du chunnsch de grad wider abe, hesch ghört? Du muesch mer de no hälfe d’Wösch ghalte.»
Daß ds Annemarie underwägs bi ds Papas Stube no ne Halt macht, het si nid gmerkt. Was stellt di Chrott a? Dem Drahtgügger het si no eis welle recke für sys uwatlige Tue bim Ständli und leit über ihre lingge Schueh ne grüüslechen Ändifinke vom Papa a. Däwäg isch si doben agrückt.
Di beide Studänte hei nid übel gluegt. Ds Annemarie isch aber o zum Frässe luschtig gsi. Früschroti Backe het’s gha, und d’Ouge hei glänzt, wo-n-es sys Cabaret uf e Tisch gstellt het. Über d’Idee vo der Mama, dene Herre Syrup z’schicke, hei alli drü hälluuf glachet. Aber der Bott isch für e beschte Trunk gange.
«Der Herr Peter Harzchopf, studiosus theologiae — my Cousine, d’Jumpfer Annemarie Sunnefroh», het der Adolf Gatschet fyrlech gseit.
«Serviteur, Jumpfer Sunnefroh», seit der Peter. «Das isch mer doch jitz erwünscht, daß ig einisch no mündlech cha Abbitt tue. Gället, Dir verzieht mer? Lueget, wenn Dr wüßtet, wi mir das gsi isch — nei, es isch nid z’säge.»
«Ja, ja», seit ds Annemarie, «für so ne Singvogel läbet Dir uf mene große Fueß», und dermit zeigt es uf di frylech nid grad elegante Schueh vom Peter.
«Nei, es isch mer gräßlech. — Aber Dir wärdet mer doch nid säge, Dir gspüret’s no jitz?»
«Ja, lueget!» Ds Annemarie spannet mit beidne Hände sy bluemete Rock über d’Chnöi und zeigt sy risige Finke. «Aber wüsset Dir was, i will Ech e Bueß uferlege. 14 Singet mir jitz no eis, aparti für mi! — Weit Dr?» Dermit stellt es sech i der Neechi vo der Türen uuf und wartet.
Der Peter, nid fuul, fasset sy Guitarren und singt:
Du fragsch, was i möcht singe,
Du mit dym guldige Haar?
Du fragsch, na was i springe,
Mit dym Lieb-Öugelipaar?
Was wett i Schöners sinne,
Als vo dym fründleche Gsicht,
Und wi-n-i dys Härz chönnt gwinne,
No gäb mer mys eigete bricht!
Mys Lied söll nie meh töne,
Wenn du nid lose witt.
Es cha mer’s niemer löhne,
I säng’s um Chrone nit.
Löjt Chranz und Bächer lige!
I ma kei Ehrewy.
Mys Glück blybt grabverschwige,
Wenn’s nid bi dir cha sy.
Er het gsunge, daß es e wahri Freud isch gsi, und ds Annemarie hätti no gärn wyter glost; aber es het d’Guetmüetigkeit vo syr Mama nid welle mißbruuche. Wär’s versteit, i den Ouge z’läse, dä hätti gmerkt, daß im Annemarie Übermuet und Tugedhaftigkeit e Hoselupf tüe. Und juscht wil ds Läben a der Brunngaß gar nid bsunders sunnefroh gsi isch, het sech ds Annemarie i heitere Momänte descht weniger mögen ebha. Der Übermuet isch Meischter worde, und d’filia hospitalis rüeft zum Schluß vo ds Peters Lied: «Bravo, jitz bin i zfride mit Ech», und im glychen Ougeblick flügt ihm der Finke vom Papa Sunnefroh a, und dussen isch si.
Am Abe, wo si vom Tisch ufgstande sy, chunnt ds Meitli, e bidere Chuchidraguner, i d’Äßstuben und seit: 15 «Em, Jumpfer Annemarie, i finge dem Herr Sunnefroh sy einte Finke...»
«Ach, Dir syd doch o!» fallt ihm ds Annemarie i ds Wort und muschteret’s zur Stuben uus. Es isch mit dem Meitli d’Stägen uuf, ga sueche. Beidi sy uf allne viernen i ds Adolfs Stuben am Boden ume grütscht und hei under jedes Möbel guslet und zündtet. Si hei lang nid gmerkt, daß der Adolf sälber uf der Schwelle steit und ne zueluegt. Ändlech seit er: «Machet dir eigetlech Chrutvögel aveugles? Oder was söll das gä?»
«Du hesch is ne versteckt!» seit ds Annemarie und steit uuf. «La gseh, vüre mit!»
«Was söll i versteckt ha?»
«He, dä Finke vom Papa, vo dä Namittag, du weisch es ganz guet. Tue nume nid derglyche!»
«Da chönnet dir no lang sueche», seit der Adolf pomadig, «dä isch a der Junkeregaß unde. Der Harzchopf het ne mitgno.»
«Du bisch nid gschyd!» fahrt ds Annemarie uuf.
Statt aller Antwort böglet sech der Adolf vor Lache.
«Nei, Gspaß à part! Du wirsch mer doch das nid agä?»
«Eh, eeh, eeeh! Das isch jitz emel o», meint ds Meitli, «da treit’s däich nüt meh ab, z’sueche.»
«Ach, es isch nid wahr», fahrt ds Annemarie furt, «du wottsch mer numen e Bär ahänke. — Gäll?»
«So suech halt wyter, wenn d’meinsch, er chömm de no vüre. — Nei, nei, schänk du dir di Müej! Er het ne mit der Guitarren i Überzug ta und isch sälig dermit abzottlet.»
«Was wott er de mit?»
«I weiß nid. Ne-n-in es Album chleibbe, dänk.»
16 Ds Annemarie het schier afa hüüle. Ds Meitli het’s wohl gmerkt und het ihm welle z’Hülf cho. «E, wüsset Dir was», het’s im Stägen-Abgah gseit, «mir näh dem Herr der anger o wäg, u dernah steuen ig ihm myner unger ds Bett, de merkt er nüt, wenn er öppe ds nacht uuf mueß!»
«Mir wei hoffe, er schlafi de guet», seit ds Annemarie und geit wider i d’Äßstube. Aber ganz wohl isch’s ihm nid gsi. Der Papa het nume bruuchen e Schnuuf z’tue, so het’s ufgluegt, öb ihm nid öppis fähli. Und de — das het ihns du i der fyschtere Nacht meh plaget, so lang es nid gschlafe het — dä Finke bi däm Harzchopf! Öppis Dumms eso! Ds Annemarie het ganz guet gspürt, daß juscht grad dadrin öppis Bsunders glägen isch. Es Blüemli, es Helgeli, es Büggeli oder sünscht öppis Vernünftigs hätti no jede heigno, das hätti no nid so vil gha z’säge. Aber wenn eine de afangen Ändifinke heischleipft! Es het nid gwüßt, söll ’s ihm chupen oder so gschwind wi müglech der Loufpaß gä. Eigetlech ghörti sech das. Vo Zyt zu Zyt het ds Annemarie der Chopf ufgha, für z’lose, öb nid dem Papa sy Stubetür gange sygi. Zum Glück isch alles still blibe. Es het sech vorgno, wenn die Nacht ungstört abloufi, so well es de dem Harzchopf dür e Dölfi la säge, der Finke söll er enanderenah schicke, aber är sälber bruuchi nümme z’cho. — Ja, es het sogar i syr Not zletscht no bättet, der lieb Gott söll derfür sorge, daß es nüt Lätzes gäbi und daß dä arm Studänt nid no sech löj la der Chopf verdräje. — Wär du aber z’mitts i der Nacht wider Liecht macht und us em Arbeitstischli dem Peter Harzchopf, vulgo Drahtgügger, sy Brief isch ga vüre chnüble, für ne no einisch z’läse, isch d’Jumpfer Annemarie Sunnefroh gsi.
III.
Vo der Chilche, vom Griff uf e Gräbel und vo Sunneschyn
Ds morndrisch het d’Tagheiteri no nid lang zum Fänschter y gluegt, so sy dem Annemarie syni Plaggeischter o scho wider da gsi, der Finken und der Studänt, und hinder nen isch e länge fyrleche Schatten ufe cho: D’Tante Gatschet, dem Adolf sy Mama. Das isch dem Annemarie sy geischtlechi Muetter gsi, e geboreni Chilchbärger. Im wytere Familiekreis het men ere churzwäg d’Chilche gseit, und das het famos guet passet. Si isch still, fründlech und heiter gsi, wi ne gwyßgeti Landchilche voll farbigi Glasgmäld. Wär gnue gha het a der Wält, isch an ere vorbygange; wär aber gärn einisch en erboulechi Stund erläbt het, isch bi der Tante Gatschet grad a di rächti cho. Nid daß si eim juscht d’Ohre voll prediget hätti; aber es isch geng so Stimmung um se-n-ume gsi, und de Lüten isch i ihrer Neechi der Chnopf eso ring ufgange. Wi alli andere Chinder, so het o ds Annemarie früecher nume di kuriose Sache gseh an ere, bsunders di chlyne Haarbüscheli, wo nere-n-us den Ohre gwachse sy. Me het se zwar nume gseh, wenn sie öppe bim Erzelle der Chopf vüre gha het und de d’Röschtiwys-boucles chly vüre plampet sy. Aber i de letschte Jahre het ds Annemarie nüt meh Lächerlechs a der Tante gseh. Ja, es isch rächt höhn worde, wenn öpper vo der «Chilche» gredt oder öppis an ere gspässig gfunde het. Es het es blinds Zuetroue gha zue nere, und gar mängs, wo-n-es sech geniert hätti, syr Mama z’säge, het es vor 18 der Tante chönnen uschrame; ’s isch albe dusse gsi, ’s het nid gwüßt wie.
Dä Morge hingäge, das het’s jitz grad gspürt, isch öppis umewäg gsi, wo-n-es um kei Prys hätti chönne der Tante Gatschet uf d’Schoß uslääre, weder der Drahtgügger, no der Finke. Ja, ds Annemarie isch ob em Schatte vo syr Tante rächt erschrocke. Da het öppis müesse gah, wenn es nid mit syr liebe guete Bychtmuetter het wellen i ds Ungreis cho. Ds ganz geschtrigen Erläbnis isch ihm jitz chuehdumm vorcho, und es het sech afa schäme, trotzdäm d’Tante, wi geng im Summer, z’Chiltderf obe gsi isch.
Wi nen Erlösung isch dem Annemarie der Morgegrueß cho, wo-n-ihm der Geraniumstock vis-à-vis vo ds Liechtis Simse zuegwunke het. Es isch ihm undereinisch gsi, es müeß dert überen, und zwar enanderenah, wi wenn mit Zaaggen öppis z’versuume wäri.
Scho unden im Husgang het es Mannstimme ghört, wo z’oberscht im Stägehuus ruuch dürenandere gredt hei. Es het sech aber nid la verschüüchen und isch di fyschtere schmale Stägen uuf bis zum zwöitoberschte Bode. Dert het’s chly verschnubbet und glost, was da obe gangi. Eine vo dene Manne — der Stimm nah isch es der Husmeischter gsi — het juscht bhertet: «Das wär richtig chummlech, so druus z’schlüüffe. Da het men eine sit Jahr und Tag tolet und ’s la guet sy, wenn er kei Zins cha zale, u jitz wetti me ne hurti use la u d’Sach use ruume, u dernah chönnt üsereine luege, wi-n-er us em Schade chunnt — we me nienen uf nüt meh Griff het!»
«Ja nu», ghört me jitz en andere dry rure, «di Sach isch, wi si isch. Wenn Dr ne lieber da obe weit la verräble, nume damit Ech das bitzli Husrat nid druslouft, 19 so isch es Eui Sach; weder mi düecht’s, öppe grad gar aständig syg de das nid. Gönnet doch däm Ma nes ungsorgets Stärbe!»
«Dir bruuchet mi nid cho z’brichte, was aständig syg u was nid. Für das bruuchen i kei Quartierufsäher, u-u-u verräblet isch de bi mir wäge dessi no keine!»
«Ja nu, wi gseit. Mir chönnt’s ja glych sy; aber we men amenen arme Tropf öppe chönnt hälfe... Der Herr Profässer söll säge, was gah söll!»
Jitz ghört men undereinisch ganz en anderi, dritti Stimm chräje: «Ich kann Ihnen nur so viel sagen: Es kommt meines Erachtens genau auf dasselbe heraus, ob Sie den Mann hier liegen lassen oder noch anderswohin schleppen. Der Exitus scheint mir imminent.»
Uf das hi het der Husmeischter wider agfange: «Ja nein, donner nein, Herr Profässer! Sehen Sie, für Euch und ihn ist es scho gleich, ob er hier oder angerswo zu stärbe kommt, aber für mich isch es äbe so eine Sache. Ich will ja nichts gesagt habe. Tuet den Liechti meinetwäge, wohin Ihr wollt, aber ich bin dann auch noch da... Wär het glütet?»
Ds Annemarie het uf em undere Podäscht dem ganze Totegricht zueglost und müessen anäh, dä arm Liechti, wo me zwüschedüren us syr Stube het ghöre hueschte, müeß o lose, ob er well oder nid. Drum het es, für där Marter es Änd z’mache, am Lütidraht zogen und uf ds Husmeischters Frag g’antwortet: «Numen i, d’Jumpfer Sunnefroh.» Es isch z’vollem d’Stägen uuf und fragt der Quartierufsäher: «Was weit Dir mit dem Liechti?»
«E, i ha gmeint», antwortet dä, «me sötti mit ihm öppehi, vor d’Stadt use, daß er öppe no chly Luft und Sunne hätti! Aber der Husmeischter förchtet, er chömm 20 de z’churz derby. Der Liechti isch halt o mit dem Zins im Hinderlig. Begryffet, er möchti äbe d’Wohnig u d’Boutique verlyche, u de müeßti me de halt mit ds Liechtis Gräbel use, u dernah hätti de der Husmeischter uf nüt meh Griff, für sys Guethabe — so isch di Gschicht.»
Ds Annemarie het sech nid mögen ebha, z’frage, weles eigetlech wichtiger sygi, der Griff uf e Gräbel oder dem Liechti sys Läbe.
Da het der Profässer Reißhagen, e Ma mit mene Chranzbart, Stäckehaar und mene Sammetchrage voll wyßi Bäbä, sys suber grasierte Muul zu mene breite Schlitz verzogen und ds Annemarie dür syni dicke Brüllegleser gwunderig agluegt. Der Husmeischter het kei Antwort gwüßt, und der Quartierufsäher het gseit: «Juschtemänt, Jumpfer Sunnefroh, Dir heit ihm der Träf gä!»
«Dir heit guet barmhärzig sy», meint du der Husmeischter, «Euch geit’s nid a ds Läbige!»
«I dänke, wenn’s öpperem a ds Läbige geit, so isch es der Liechti. Oder öppe nid?» fragt ds Annemarie. «Wüsset Dir was, mir wei ihm jitz afangen es hilbs Plätzli a der gsunde Luft sueche, und für e Räschte heit nid Chummer, Dir söllet nid z’churz cho! I bin Ech guet derfür.» Ohni en Antwort abz’warte, isch es am Husmeischter düre zum Liechti yne. Nid emal d’Türe hei si zueta gha. Vo der Stäge här het ds Annemarie no der Profässer ghöre säge: «Sehr couragiertes Frauenzimmerchen.» Aber ihm isch wichtiger gsi, z’wüsse, wi’s dem Liechti z’Muet sygi. Er isch gar grüüslech eländ i sym Bett gsässe. Ds Gsicht isch wachsgääl gsi und ygfalle, ds Muul het er offe gha, und di bluetlääre 21 Läfzge syn ihm so äng agläge, daß d’Zähnd und d’Bilgere ganz abdeckt gsi sy. Gschnubbet het er zum Erbarme, und die dunkelglänzigen Ouge hei wi us neren andere Wält gluegt.
Ds Annemarie het ne fründlech grüeßt, aber ob däm Eländ keini wytere Wort gfunde. «Hätte die lieber glüftet und e chly zue-n-Ech gluegt, statt im Gang usse z’dampe!» het’s für sych gseit, ds Fänschter ufta und mit flingge Hände probiert, der Stuben e Gattig z’gä. Nachhär het’s dem Chrankne z’trinke bracht und isch zum Bett zueche gsässe. Di früschi Luft het dem Liechti wohl ta. Er het nah-ti-nah e chly ringer gschnuufet, und wo si nes Zytli eso still da gsässe sy, het er dem Annemarie di mageri Hand dargstreckt und gseit: «Dir müesset Ech das nid so la z’Härze gah. — D’Möntsche — sy so — me cha no zfride sy — we si ein als Chind möj lyde. Nachhär — nachhär isch me nen im Wäg. U isch eis chrank — so — sött’s scho — niene meh sy.»
«E ja, me chönnt’s emel meine; aber si bruuchtet doch nid grad eso la z’merke», seit ds Annemarie, «das isch nid schön.»
Der Liechti het schier eso öppis wi ne heitere Schyn im Gsicht gha, wo-n-er du wyter seit: «Eigetlech hei si ja rächt. — Es chunnt nid druuf a, vo wo men abreiset. — We me numen am rächten Ort — alanget.»
«Wäg em Acho am rächten Ort macht’s mer bi Euch nid Chummer», meint ds Annemarie, «aber es schämti mi doch a, wenn Dir nid no chly es bessers Bsinnen a d’Möntsche dörftet mitnäh.»
«O, i vergisse’s de!»
«E ja, aber e chly Sunneschyn, solang Dr no hie syd, tät Euch o guet!»
22 «Der Sunneschyn isch de änefür. — U hienache — syd Dir mer Sunneschyns gnue.»
«Ja, jitz o no!»
Ds Annemarie het gmerkt, daß es der Liechti müed macht und isch du bald gange, mit dem Vorsatz, alles ufz’biete, für ne-n-us syr truurige Stuben under der breite Vogeldili, wo jede Sunnestrahl abgfange het, a d’Luft use z’bringe. Es het no der Geraniumstock bschüttet und isch hei.
Ds mittag het es du der Adolf i d’Kur gno, er müeß derfür sorge, daß hütt no der Finke wider i ds Huus chömi. Natürlech isch das nid so glatt abgloffe. Der Adolf het’s syr Cousine la suur wärden und derglyche ta, är chönni der Finke nid umehöische, er wüssi nid, wo der Harzchopf wohni, syg no nie by-n-ihm gsi und so wyters, bis es schier gar Träne het welle gä. Du het er du agfange der Gnädig machen und gseit, verspräche chönn er nüt, aber er well mira ga luege, öb öppis z’mache sygi.
Bhüet is, der Adolf isch nid dä gsi, wo sech geniert hätti, amene Harzchopf «uf d’Bude z’styge»! Er het o gar nid lang gfragt, öb er daheime sygi. Im Gägeteil, es isch ihm grad rächt gsi, daß er ne nid atroffe het. Nam Finke het er o nid lang bruuche z’sueche. Het nid dä Habernarr dem Papa Sunnefroh sy Ändi-Kothurn ob em Bett a d’Wand gnaglet gha, wi nes «Vide poche»! Aber es isch nüt drinne gsi als e Tubakpfyffe. — Rätsch! isch er abe grisse gsi, und der Adolf het ne-n-i sy Büechermappe gschoppet. Daheim, bi ds Sunnefrohs, het er ne vor em Annemarie hinder em Rügge versteckt und 23 gseit: «Chrugeli, mugeli, weli Hand?» Lang het er der Finke vo eir Hand i di anderi ta und geng nume gfragt: «Was gisch mer?» Aber zu sym Zil isch er nid cho, vowäge d’Mama isch derzwüsche cho, und me het der Finken ändlech ohni wyteri Umständ müesse zu sym einsame Gspane tue.
IV.
Zwöierlei Gentilshommes
Für dem Adolf e Freud z’mache, het me bald druuf der Herr Harzchopf zum Ässen yglade. Wär der Mama d’Idee gä het, steit i keir Chronik. Me het gfunde, er sygi gar en ordleche junge Ma, und wenn er scho der Adolf e chly uf ärnschteri Gedanke brächti — und das isch doch vo mene künftige Diener am Wort nid anders z’erwarte gsi — so chönnti das emel nüt schade. Zuefellig het ussert dem Dölfi niemer im Huus öppis dervo ghört gha, daß am Abe vorhär d’Studänte dem Profässer Reißhagen a der Herregaß e ganz en abscheulechi Chatzemusik bracht hei, wil er zwee Mediziner het la düreplumpse, ohni nume ds Muul z’verzieh. Under de vorderschte Spektakelmacher het der Theolog Harzchopf am lutischte «Schryßhagel, Schindtnagel» und anderi Ryme brüelet und isch vo der Polizei derwägen ufgschribe worde.
Wenn dem Drahtgügger ds Notiert-Sy Buuchweh gmacht hätti, so wär er ds Jahr uus öfter nid wohl gsi, und drum isch er du der sälb Sunntig mit ganz unvermindertem Appetit a der Brunngaß agrückt. Für nen ermere Studänt isch er uffellig guet agleit gsi und het sälber ds Gfüehl gha, er passi ganz i Styl vom Salon, wo-n-er drinn isch epfange worde. Und nüt hilft eim under frömde Lüte so guet nache, wi das Gfüehl. I däm Salon sy luter schöni alti Sache gsi. Da het e Funk-Commode mit nere fleischfarbige Marmorplatten ihre breite Buuch i d’Stuben use gstreckt und ihri prachtvolle 25 Louis-quinze-Bschleeg zeigt, wi ne Wygumi sy guldigi Uhrechetti. Drob zueche het e mächtige Spiegel dem Peter gseit, wi-n-är az’luege sygi. A de Wänd isch e Zylete schöni Familieportraits ghanget: gharnischti Herre mit Allonge-Perrüque, Ratsherre, Offizier und Rococo-Dame. Vis-à-vis vom Spiegel het an ere mächtige Pariser-Pendule mit vernis Martin der Minutezeiger dem Peter sy lääre Mage gchutzelet. Zwüsche de Fänschter hei uf nere verguldeten Empire-Console zwee silberigi Trombe-Cherzestöck us em Halbschatte wi us nere bhäbige Vergangeheit vüreblinzlet. Ds Ruehbett, d’Tische, d’Stüehl, alles isch alt und währschaft gsi, e chly allerhand Styl binenandere, aber alles schön und choschtbar. Und später sy uf em Äßtisch schwäri silberigi services à filet mit Monogramm ufmarschiert. Der Peter isch frylech kei Kenner vo settigem Züüg gsi, aber d’Währschaftigkeit vo allem het ihm doch i d’Ouge gä, und geng het er sech müesse frage, wi di schöne Sachen a d’Brunngaß hindere chöme.
Und dä glych Widerspruch het er o uf der Pärson vom Herr Sunnefroh sälber gfunde, wo jitz yne cho isch und sy junge Gascht fründlech, aber in ere Haltung grüeßt het, wo me druus het chönne läse: du muesch nid meine, wenn i scho mys Brot i der Stift verdienen und a der Brunngaß hinde wohne, so bin i nütdeschtweniger e Sunnefroh, und das wott geng no öppis säge. Er isch e mageren, aber guet bouete Ma gsi und i syr Gwandung tiré à quatre épingles. E mordsmäßigi schwarzi Cravatten und Vattermörder hei der Hals bis a ds glattrasierte Chini und d’Ohren ufen ygschnüert, und niemerem wär’s z’Sinn cho, daß dä Herr der ganz Tag über ne Kanzleitisch yne gchrümmt säßi. Der Herr 26 Sunnefroh het di bruunen Ouge vo syr Tochter gha, aber schier möchti me säge, ohni Sunne drin. Grad juscht i settigne Momänte, wo-n-er öpper Neus i sy Bhusig het müesse la yne luege, isch öppis Truurigs und Bitters i sy Usdruck cho.
Er het der Peter gheiße sitze; aber dä isch an es Fänschter vüren und het uf en Altebärg übere gluegt, wo i der schönschte Mittagssunne glägen isch. «Es isch no rächt e luschtige Blick da uf d’Aaren abe», seit er.
«Ach ja», antwortet der Herr Sunnefroh, «aber mir chönne hie o säge: ‹der Sunneschyn isch änefür›, wi letschtlech der alt Liechti zu myr Tochter gseit het. Mir sy der ganz Tag im Schatte. Voruse, gäge d’Gaß, hätte mer de scho Sunne, derfür aber o der Lärmen und anderi Inkonveniänze.»
«Es isch einewäg schön by-n-Ech», meint der Peter.
«He, me mueß dankbar sy für alles, was me het», fahrt der Papa Sunnefroh wyters, «’s isch wahr. Aber us em Schatte chumen i doch nid use. I ha z’vil erläbt, z’vil mit de Möntsche z’tüe gha, für mer no Illusione z’mache. Lueget, junge Fründ, wenn me so i d’Abhängigkeit chunnt — i chan Ech das scho säge, amene künftige Seelsorger schadt das nüt — so sötti me ganz apartig unepfindlech sy gägen alles, was eim über e Wäg louft, sünsch verlüürt me der Glouben a d’Möntschen und zletscht no a Gott sälber. Wüsset Dr, i ha vo chlyn uuf ds Läbe vo der Schattsyte glehrt aluege. My Großvatter het Ungfell gha. I der Franzosezyt het er zu dene ghört, wo gmeint hei, me hätti sölle nahgä. Dermit isch er übereggs cho mit allne syne früechere Fründe, und drum isch er nienen über nüt cho, het sys Vermöge verfuehrwärchet und isch, wi no mänge vo syne contemporains, 27 i Gram und Chummer gstorbe. My Vatter het’s du uf ds Puntenöri gno, ds Prestige vo der Familie z’retabliere, aber er het schwär gha und isch, me cha säge, drunder zsämebroche. Und jitz bin i da, und mir wartet villicht ds glyche. Dir fraget villicht o, für wän i mi plagi, wil i kei Suhn ha und mit mir der Name stirbt. Aber, i cha nid anders, wenn i dänke, was myni Eltere glitte hei. I wott nid dä sy, wo dem Namen es unrüehmlechs Änd macht. Gseht Dr da di alte Herren a der Wand? Die luegen uf mi abe. Denen allne bin i’s schuldig, daß mer mit Ehren erlösche. — Und de mys Meitschi. Wüsset Dr, es bruucht kei großi Dame z’wärde; aber es söll niemer dörfe säge, daß es öpperem zur Lascht worde sygi. Und vor allem uus wott ig ihm’s erspare, daß es vo Möntschegunscht mueß läbe. Alles, aber nume nid de Möntsche zu Dank verpflichtet sy! Wenn’s nid e Ma findt na mym goût, e würklechen und wahrhaftige gentilhomme, so lan i’s nid hürate. Und für dä Fall wott ig ihns in e Position bringe, daß es...» Undereinisch het der Herr Sunnefroh abbroche. D’Türfalle het sech hübscheli grüehrt, und das het ne zum Bewußtsy bracht, daß er sys Härz vor frömden Ohre het la überloufe — vil meh als er’s sünscht im Bruuch gha het und’s bi menen alte Bärner überhoupt Bruuch isch.
Mama und Tochter sy yne cho und bald druuf o der Adolf Gatschet. Der Peter Harzchopf isch ganz «sunnefroh» worde; aber uf sy sunnigi Stimmung hei di letschte Wort vom Papa doch e chlyne Dämpfer gsetzt. — E würklechen und wahrhaftige gentilhomme! Das het er mir mit Absicht beizt! dänkt der Peter. — Na landlöufige Begriffe het e Theologie-Kandidat — und wär er di kandidischti Seel vo der Wält — uf die Titulatur kei Aspruch 28 gha. — Aber e würklechen und wahrhaftige! Das isch doch eigetlech öppis anders, als wenn er bloß gseit hätti: «E gentilhomme.» Am Änd het er das doch mit Absicht gseit. E gentilhomme bin i nid; aber e würklechen und wahrhaftige cha jede wärde. Was gilt’s? Jitz grad äxpräss druuflos!
Ob dene Gedanke het der Peter verlägener usgseh als sünsch. Aber me het das ganz natürlech gfunde bi so mene gsunntigete Tintetschägg vo Studänt, wo zum erschtemal syni Läderweidligen under e Tisch vo mene Herr Sunnefroh streckt. Und mit dem Gedanke «jitz grad äxpräß» isch früsche Glanz i syni Ouge cho und bald o ds Wort uf sy Zunge.
Zwüsche Gköch und Bratis frylech isch dem Peter undereinisch z’Sinn cho, ob ächt e gentilhomme o im Notizkaländer vom Polizeier dörf stah. — O, e würkleche villicht doch! — Und e Sunnefroh us em sibezächete Jahrhundert het vo der Wand so pfiffig uf d’Tischgsellscheft abe gluegt, daß der Peter sech grad wider gseit het: Wohl, wohl!
Vo de Gedankegäng vom Herr Sunnefroh het sech der Peter e lätze Begriff gmacht. Der Papa vom Annemarie het gredt, wi-n-ihm der Schnabel gwachsen isch, us syr Verbitterung use, und sech nüt äxtra für sy Gascht zwäggleit — wil ihm d’Idee gar nid cho isch, daß eso ne Studänt chönnti ds toupet ha, an es Romänli mit syr Tochter z’dänke. Er het mit ihm brichtet, wi wenn me vo syne Bedingunge kei Ton gredt hätti. Und drum isch es dem Peter geng wöhler worde. Bim schwarze Café, wo men im Salon gno het, isch er scho ganz sälig gsi.
Da lütet’s, und bald druuf tuet ds Meitli d’Salontüren uuf und seit: «Der Herr Houpme Chilchbärger.» 29 Es het’s chuum gseit gha, so steit schon e Herr uf der Schwelle, wo di ganzi Türen usfüllt und sech no schier mueß bücke, für nid der Chopf oben az’schla, e Prachtskärli. Us em sunneverbrönnte Gsicht isch zwüsche zwo stränge Falten e Nase wi ne Fluehgrat vüregsprunge. Der Schnouz het nume d’Oberläfzge deckt, und di starki roti Underläfzge het es chlyseli zu mene Trümel penchiert. Aber o ds Chini isch glatt und rund vüregstande. Was dem Gsicht öppis Heiters und Guetmüetigs gä het, sy die blunde Haar und die blau-grauen Ouge gsi. D’Gattig isch ganz die vo menen Offizier i Zivil gsi: suber und exakt, aber an allnen Orte lätzi Fält; die längi dunkli redingote, i der Taille zuegchnüpft, het vo de Chnöpf uus uf beidi Syte Rümpf zoge wi ne Handharfe. Di heitergraue Hose hätten a jedem Bei Stoff gnue gha für nes ganzes Zältdach. Di schwarz sydigi Cravatten isch suber gsi, aber es Gfungg vo Mannehand.
«Ah, bonjour, bonjour», het der Herr Sunnefroh gseit und dem Herr Chilchbärger beidi Händ dargstreckt, «das isch jitz e gfreuti surprise. Wenn me meint, Dir bratet uf der Lava vom Vesuv, so standet Dr undereinisch z’Bärn vor der Hustüre!» Me het sech mit Verschwändung vo usgloffene Redesarte grüeßt; nume vor em Annemarie isch der Herr Houpme verwunderet blybe stah, het’s vo obe bis unden agstuunet, der Schnouz gstrichen und pour tout potage gseit: «Sappermoscht!»
Dem Peter sys Härz isch i däm Ougeblick zsämegschrumpfet wi di rote Bläterli, wo me de Chinder zum Gvätterle git, und wär es Pfyffli dranne gsi, so hätt’s e länge, länge wehlydige Ton vo sech gä. Was het ds Annemarie derfür chönne, daß Glanz i syni Ouge cho 30 isch ob däm Soldatekomplimänt? Der Peter hätti das sölle begryffe und de no descht besser, wil er sech sälber, ohni nume z’welle, der Houpmen i sym rote Paradefrack het müesse vorstelle. Mueß das e schönen Offizier sy! — Aber äbe — da chönnt üsereine di schönschte Värse machen und rede wi ne Demosthenes, und de chunnt de so eine, seit nume: «Sappermoscht», und men isch wi mit dem nasse Finger dürta. Der Peter het i ds Herr Sunnefrohs Ouge probiert z’läse, ob das ächt jitz «der würklech und wahrhaftig» sygi; aber er isch nid drübercho, und drum het er o d’Konkurränz no nid ufgä. Aber es ganz es spitzigs, fyns Widerhääggli isch i syr Seel blybe stecke. Und es het scho afa giechte, wo du no zum Vorschyn chunnt, was für ne Zwäck eigetlech dem Houpme Chilchbärger sy Visite gha het. Er heig es churzes Urleb und well für nes paar Tag ga Gerzesee ufe. Ob öppe der Adolf mit ufe chömm? Und der Jumpfer Annemarie, het er gmeint, tat es churzes séjour dert oben o nid schade. — Nätti Ussichte für e Räschte vom Semeschter und de di länge Ferie! — Zum Glück het’s du gheiße, die Wuche chönni ds Annemarie no nid cho, und nachhär well me de luege.
D’Sach het du emel das Guete gha, daß der Papa sech mit dem Herr Chilchbärger in es Gspräch ygla het über d’Politik — me het scho sträng vo der Abschaffung vo de Militärkapitulatione gredt — über d’Reis, über d’Ysebahnen und so wyters. Der Adolf isch ga sys Göfferli packe, und d’Mama isch ynen und use gfiegget. Underdesse het der Peter Glägeheit gfunde, mit dem Annemarie z’brichte. Es het ihm gruusam wohlta, daß es ihm glost het, trotzdäm es gwüss no so gärn mit eim Ohr dem Napolitaner uf syr Reis nachegstriche wär. Natürlech 31 het ds Annemarie dem Peter syni Erläbnis bim Liechti erzellt und dermit sys Härz erscht rächt gwunne. Mit jedem Satz isch es ihm schöner, lieber, ja, me cha wohl säge, heiliger vorcho. Er het ihm versproche, ihm es Plätzli für e Liechti hälfe z’sueche. Und mit däm Versprächen isch er du glücksälig vo ds Herr Sunnefrohs hei.
V.
Der Peter reckt i Sparhafen und bouet mit dem Annemarie im «Hölzigen Ofen» Cabinetli
Wenn d’Lüt meh würde drüber nachedänke, was es für ne junge Möntsch bedütet, öpper i der Neechi z’wüsse, wo-n-ihm z’grächtem wohl wott, so gäb sech no mängs chly williger här für sy Nächschte. I ds Peters Härz het’s afa jäse. ’s isch warm worde, und es isch grad gsi, wi wenn gwüssi Gedanken und Gwohnheite, wo sech wi Zäggen i d’Härzwand hei gfrässe gha, di Wermi nid mögten erlyden und ihri Sugrüßle müeßten yzieh. Wenn so öppis afat gscheh, so merkt me de undereinisch, daß me vil wöhler sy chönnti, als me sit langem isch. E Druck lat nah, wo me sech dra het gwanet gha, und es wohlet eim. So nes Wäse wi ds Annemarie ghört richtig in e suberi Stube, und chunnt es in en ungwüschti, so git’s nid Rueh, bis gfägt isch. Bessers cha keim Möntsch uf Ärde widerfahren als e settigi Usruumeten anere Liebi z’lieb. Aber da heißt’s ehrlech sy bis i di innerschte Rümpf ynen und kei Ruumi la chläbe, sünsch git’s mit der Zyt bösi Gschichte.
Wi meh der Peter drüber nachedänkt het, descht größer isch ihm ds Glück vorcho, wo-n-ihm ds Annemarie würdi bringe, wenn er’s einisch dörfti uf ne Pfruend use mitnäh. Das gäb e Pfarrfrou! Er isch a däm Glückstroum ufegchlätteret wi nen Eichhorn an ere Wyßtanne. Nume schad, daß er sech nid Zyt gno het, für mit der Rysbürschten i d’Rümpf yne z’fahre!
Derfür isch der Peter Harzchopf mit syne Finger i 33 d’Schublade gfahren und i Sparhafe, wo für ne Studänt rächt e schöne Schübel Gäld isch drinne gsi. En Ougeblick het er sech bsunnen und nachezellt, und du het er hundert Franken use gno, es schöns Päckli druus gmacht und druuf gschribe: «Für den armen Liechti, von Peter Harzkopf.» Aber undereinisch isch ihm en anderi Idee dür e Chopf gange. Er het ds Päckli wider i d’Schublade ta, het d’Chappen agleit und isch uf d’Suechi na nere neue Bhusig für e Liechti. Na mängem nutzlose Gang vor d’Stadt use het er du bim «Hölzigen Ofen» ussen eine gfunde, wo sech willig zeigt het, der Liechti zue sech i ds Huus z’näh und zue-n-ihm z’luege, wenn öpper für ihn well hinderlegen oder guetstah. Und das het du der Peter unbsinnet uf sech gno.
Im hälle Triumph isch er du der Jumpfer Sunnefroh ga brichte, was er usgrichtet heigi. «Ja, aber und de?» het du ds Annemarie gfragt, «was höischt de dä?» — «O, das isch ekei Sach», seit der Peter, «löjt mi derfür sorge! I will mi umtue derfür, wenn Dir mer nume weit hälfe, der Liechti us syr alte Bhusig furt z’bringe.» Das het du no mängs gä z’rede, und di beide hei e grüüslechi Freud gha, daß sie so zsämethaft hei chönnen es guets Wärk tue.
Dem Liechti het’s du no schier e chly weh ta, wo-n-er us sym alten Eländ het use sölle. «I ha gmeint, i chönn jitz hie sy, bis daß es erläbt isch, aber mira!» I der Erschti na der Züglete hei si Angscht gha, es blas ne-n-um. Aber i der warme Sunnen und früsche Luft het er sech doch du chly möge bchyme. ’s wär würklech schwär gsi z’säge, wär vo beidne, der Liechti oder der Peter, ds Annemarie meh aglüüchtet heigi. Jedefalls sy ihrere drü derby glücklech worde.
Ds Allerschönschte für e Peter isch du gsi, daß er 34 jitz ds Annemarie a menen Ort het chönne träffe, wo niemer nüt dervo gmerkt het. Im Afang isch es dem Annemarie nid rächt wohl gsi derby. Es het bis jitz nie nüt hinder em Rügge vo synen Eltere gmacht gha. Aber es het o nüt anders dänkt, als das syg so nes Erläbnis, wo de o wider vorbygangi, wi öppen es paar Tag schön Wätter.
Nah-ti-nah het der Peter e fyni Nasen übercho für z’merke, wenn d’Jumpfer Sunnefroh i «Hölzigen Ofen» usen isch. Aber alles het er doch nid gschmöckt. Ei Tag emel, wo ds Annemarie bi sym Patiänt vor em Huus i der Sunne gsässen isch, het me der Peter Harzchopf o gseh um ds Huus ume stryche; aber undereinisch isch er wider dervo wäg, wi ne Schelm, wo ungsinnet dem Ringgi begägnet isch. Ringgi het frylech dert keine bället, derfür aber isch der Herr Profässer Reißhagen da gsässe. Ds Annemarie het dem Peter der Rügge gchehrt und nüt gmerkt. Der Profässer hingäge het ne gseh um e Husegge cho z’rönnen und z’rückschieße. Er het nüt derglyche ta, nume chly amüsiert drygluegt. Er het juscht dem Liechti sys Handgleich zwüsche Duumen und Mittelfinger gha und i der andere Hand d’Uhr. Wo-n-er fertig gsi isch, seit er: «Sagen Sie mal, Sie sonnenfrohes Kind, kennen Sie vielleicht einen gewissen Theologen Harzkopf?»
Ds Annemarie het gspürt, wi-n-es rot wird, und seit: «Ja, Herr Professor, er ist ein Freund von meinem Vetter, der bei uns wohnt. Da sehe ich ihn etwa.»
«Was halten Sie denn von dem jungen Mann?»
«O, er ist noch nett! Er hat mir geholfen, dem Liechti ein Plätzchen zu suchen. Ich weiß emel nicht, wie ich ohne ihn gemacht hätte.»
35 «So, so, hm, hm», het der Profässer gmacht. «Na gut, das nimmt sich besser aus.»
«Haben Sie etwa Ungutes von ihm vernommen?»
«Na, scheint ein bißchen Radaubruder zu sein.»
«So?»
«Jawohl. Kürzlich hat er ne gesalzne Buße zudiktiert bekommen. — Hat sich in Dinge gemischt, die ihn nichts angehn. — Aber, lassen wir’s gut sein! Jugend kennt keine Tugend. — Also, mein lieber Lichty, genießen Sie Ihre Sonnenwärme tüchtig, und fahren Sie fort mit dieser Mixtur. Leben Sie wohl, Fräulein Sonnenschein, habe die Ehre.»
«Was dä mer nid scho alles gseit het!» seit ds Annemarie, wo-n-es wider allei bi sym Chrankne gsässen isch. «Ja», meint der Liechti mit mene müede Lachen im Gsicht, «ds vorder Mal het er Ech sogar gseit: Jumpfer Mondenschein.»
«He ja, öppe, und Sunneblueme, Sunneguld und alles, was me mit Sunne cha zsämehänke.» Aber währed däm Gspräch isch dem Annemarie geng öppis im Chopf ume gange, wo me mit Sunne nid het chönne zsämehänke: «Radoubrueder.» Wär ihm der Verchehr mit dem Peter Harzchopf würklech no gar nüt anders gsi als es Erläbnis, wo der nächscht bescht Luftzug verblaset wi d’Büüßeli von ere Söublueme, so hätti ds Annemarie sy «Chumm-mer-z’Hülf» bim Liechti eifach glägetlech gneckt: «Wenn Dir wüßtet, was mir ds chly Fingerli gseit het!» Es hätti de bald usebracht, mit was er sech der Name Radoubrueder verdienet het. Aber es het es Gspräch gschoche, wo dem Peter Glägeheit botte hätti, ihm, Annemarie, nes Leid z’chlagen und’s dermit für sich yz’näh. Und wenn es de gar a sy Papa 36 dänkt het, so isch es ihm geng dütlecher worde, daß es gschyder wär, sech der Peter drei Schritt oder no chly wyter vom Lyb wäg z’ha. Es isch ihm o grate. Het der Peter e fyni Nase gha für d’Spur vom Annemarie, so het äs es no besser verstande, niene meh umewäg z’sy, wenn er uf syr Spur derhär galöpplet isch. Und wenn’s ihm einisch nid het chönnen etwütsche, so het es famos guet gwüßt ne z’meischtere. Es isch fei e chly stolz worden uf sy Chunscht; aber derby het es nid gmerkt, daß es mit allem däm i den Ouge vom Peter geng höcher ufe gstigen isch und ne je länger descht meh azoge het.
Derby isch es dem Liechti guet gange. Er hätti müesse vom Sack troffe sy, wenn er nüt gmerkt hätti. Aber er isch de no chly e Läcker gsi und het sy stille Gspaß dranne gha, zuez’luege, wi di zwöi über sym Chrankebett us fromme Wünsch und Zuekunftsscheieli es Liebescabinetli ufgrichtet hei. Und wenn er de alben allei glägen isch und so gruusam vil Zyt het gha zum Nachedänke, so isch er de sälber als Prieschter uf d’Schwelle vo däm lustige Tämpeli gchnöilet und het dem liebe Gott gseit, er söll doch rächt die beide Möntschechinder glücklech mache. Es het ne-n-ob däm Bätte dunkt, er chönni für sich grad um ds halbe ringer ds Läbe la fahre, und doch isch es sech nie so derwärt, z’läbe, wi wenn me für anderi ysteit. Ds Liechtis Ouge hei nume so gstrahlet, und wenn de di zwöi das gseh hei, so hei si sech ybildet, es sygi nume d’Dankbarkeit vom Liechti — e chly isch es ja gsi — wo ne so machi z’lüüchte, und de het se de d’Freud ob em gmeinsame Lohn für di gmeinsami Tuged no um ne Seigel höcher ufe glüpft uf ihrer Himmelsleitere.
Jitz isch bekanntlech der Möntsch nie säliger als i de 37 Tröum; aber ds Tragischen isch äbe, daß es eim nid Rueh lat, bis men us em Troum cha Wahrheit mache, und de überchunnt undereinisch alles ganz es anders Gsicht. Hundertmal erfahrt me’s, aber zum hundert und erschtemal möcht me’s doch wider erläben und nid numen ertroumet ha.
Uf all Wys und Wäg het der Peter probiert, ds Annemarie einisch under vier Ouge z’erwütsche, und geng isch es ihm drusgschloffe, bis du einisch e tolli Rägeschütti cho und bim Liechti numen ei Rägeschirm ufz’trybe gsi isch. Jitz wohl! Jitz het du der Peter uf em Heiwäg i d’Stadt sys Härz under das blaue Rägedach usgläärt. «Lueget», het er gseit, «Dir wüsset halt nid, was Dir mer syd! Wenn i Euch nid hätti, so wär i scho lang mit der ganze Wält im Ungreis. I cha mi halt nid liecht under d’Lüt schicke. I mueß de albe graduse reden und mache, und das geit de halt übel a. Jede meint, er sygi öppis Bsunders, und wenn de üsereine sech einisch erloubt, o ne Meinung z’ha, so git’s uf der Stell Füür. Was hätt i nid scho alles agrichtet, wenn nid der Gedanken a Euch mi bändiget hätti!»
«E das wird öppe nid so gfährlech sy!» Im stille het ds Annemarie richtig a «Radoubrueder» müesse dänke.
«Wohl, wohl», het der Peter furtgfahre, «lueget, i kenne der Drahtgügger; wüsset Dr, e schlächte Kärli bin i nid, es cha de no einisch guet cho. Es chunnt ganz nume druuf a, ob i ds Glück ha, daß Dir mi lang gnue a der Halftere heit.»
«Das isch nüt, wenn me so vo mene Möntsch abhängig wird; Dir wüsset doch öppis Bessers. So ne Theolog!»
«Ja, scho, aber einschtwyle geit’s halt no nid ohni.»
38 Wo si du zum Chrischtoffelturm cho sy, het der Peter gwüßt, daß er nid wyter mit dem Annemarie darf gah und het ihm der Schirm wellen überla. Aber ds Annemarie het ihm ne-n-aghänkt und gseit, es bruuchi für sych keine. Und so het der Peter sy bouelige Bychtstuehl sälber müesse heitrage. Er isch zfride gsi mit sym Gständnis und het ds Gfüehl gha, er heig sy Sach gschickt gmacht.
Ds Annemarie het ganz guet gspürt, wi rächt der Peter gha het mit syne Bekenntnisse. Und dermit isch es mit syr Rueh uus gsi. Het’s dä jung Ma dörfe la falle?
I de nächschte Tagen isch es schwygsamer gsi als gwöhnlech, und bald hei si daheim gmerkt, daß ihns öppis plaget. Der Papa het afa vermuete, wo der Schueh sy Tochter drücki. Als Möntsch het ihm der Peter Harzchopf gar nid schlächt gfalle. Er het sech sogar gseit, di zwöi gäbe villicht ganz es glücklechs Paar, und ds Annemarie wär gar kei übli Pfarrfrou. Aber — aber, da hei syni Familieportraits ne wider so kritisch agluegt, und es isch ihm so mängs wider z’Sinn cho, wo-n-ihm sys Läbe schwär gmacht het. Het er jitz dä Kampf söllen ufgä? O, hätt er doch! Aber er het gmeint, er syg’s sych, sym Namen und der Himmel weiß wäm schuldig, der Tochter e besseri Partie z’sueche. Het der Peter Harzchopf dem Annemarie sy eigeti Seel uf e Charre gleit, so het ihm der Papa syni Plän, sy Name mit Schiff und Gschirr ufglade. Vor wele het es sech sölle spanne? Weli Ladig isch schwärer, weli wärtvoller gsi?
VI.
E Chaisefahrt mit allerhand Drangsal
Ds Annemarie überchunnt e Losung und e neue Name
Dem Papa Sunnefroh isch nüt eso zwider gsi, wi ds Regänten i der Familie, und wenn’s e Konflikt gä het, so isch er drum ume, wi d’Chatz um e heiße Brei, und wenn de d’Sach gchaltet und bchallet gsi isch, so het er’s erscht rächt la lige. Drum isch er jitz uf e Vorschlag vo syr Frou ygange, ds Annemarie ga Gerzesee ufe z’schicke. Grad mit großer Freud isch das nid gscheh. Der Hans Chilchbärger und sy eltere Brueder, der Eduard, het er nid gschoche. Aber dem Eduard sy Frou, ds Charlotte! Dere het er sy Tochter nid gärn usgliferet. Er het wohl gwüßt, daß, so lang die dert obe gregäntet het, für ds Annemarie keis gfreuts Derbysy isch z’erwarte gsi. Aber item, het er dänkt, es schadi keim junge Möntsch, wenn er bizyten undedüre müessi, und lang het’s ja dasmal nid sölle duure.
Wo me dem Annemarie gseit het, was gah söll, het’s Träne gä. E chly vom Harzchopf ewäg z’cho, wär ihm no rächt gsi. Es het’s mit de Konflikten und Etschlüsse grad gha wi sy Papa. Aber under ds Regimänt vo der Frou Charlotte het’s keis Verlange gha. Und de isch’s ihm überhoupt gar nid rächt gsi, vo Bärn furt z’cho, grad jitz nid — scho nume wäge däm arme Liechti. Wär het de zu däm sölle luege? — öppe d’Mama? Und de der Harzchopf, wenn si de mit däm dert zsämepütschti? Da wär de Murten über. — Afin, ds Annemarie het wohl gwüßt, daß es da nüt meh z’brichte git. D’Sach isch ja 40 mit dene doben abgchartet gsi, und am Donnschtig druuf het me ds Chaisli gha z’erwarte.
Einzig greut het ds Annemarie nume der Verchehr mit dem Liechti, wo-n-ihm ds Gfüehl gä het, es sygi für öppis i der Wält, und wenn scho sünsch hinden und vorne nüt mit ihm wäri, so würd ihm der lieb Gott doch emel das arächne, was es dem Liechti z’lieb ta heigi. Es isch nid mängisch vo däm alte Chrankne furt, ohni öppis mit sech z’näh, wo-n-ihm bis i d’Seel yne wohlta het. Und lang het dä Verchehr chuum meh chönne duure, der Liechti isch vil z’chrächelig gsi. Sobald ds Annemarie e gäbige Momänt gfunde het, isch es i «Hölzigen Ofe», dem Liechti ga säge, es müessi furt und chönni einschtwyle nümme zue-n-ihm cho. Er isch ob däm Bricht ergerlech worde. Di erschti Zyt het er sech vor der Jumpfer Sunnefroh geniert, und jitz natürlech — wo-n-er sech a se gwanet gha und se gärn übercho het wi nes Chind, jitz het er das Freudeli scho wider müesse dra gä. Da dranne het er im stille doch e chly gha z’worgge. Aber nid är het drob afa briegge, sondere ds Annemarie, wo-n-ihm’s agspürt het. Und du isch es du gange wi gwöhnlech: daß das, wo sötti tröschtet wärde, der Tröschter für die andere mueß mache.
«Aba, Jumpfer Sunnefroh, wäge mir machet Ech jitz nid Chummer!»
«Ach, lueget», seit ds Annemarie, «i gangen o sälber gar ungärn dert ufe.»
«E aber...»
«Schön wär’s scho, aber es git gar mängs z’schlücke.»
«E, mir wein is beidi la gseit sy: ‹Sälig sind die Sanftmüetige, vowäge sie wärde das Ärdrych besitze.› Für mi het das frylech nüt meh z’säge, was i a Ärdrych no 41 bruuche, het a mene chlynen Ort Platz, und das müesse si mer einisch vo Polizei wäge no la. Aber für Euch bedütet’s meh. I gloube geng, Dir lyret de einisch no allerhand Lüt um e Finger.»
Eigetlech het ds Annemarie nid rächt begriffe, was der Liechti mit däm het welle säge; aber es isch ihm doch im Härz blybe bhangen und het ihm no mängisch gä z’dänke.
Dä Donnschtig isch da gsi, me het nid gwüßt wie. Bald nam Ässe het’s bi ds Sunnefrohs gheiße, ds Chaisli wäri da, d’Frou Chilchbärger löj la frage, öb d’Jumpfer Sunnefroh parat sygi. Di ganzi Familien isch d’Stägen ab cho, für d’Frou Charlotte cho z’grüeße. Im stille het d’Mama Sunnefroh dänkt, die hätti jitz o derwyl gha, hurti ufe cho z’grüeße. Es hätti se-n-emel niemer gschlückt. Item. A der Höflechkeit het’s niemer la fähle. D’Frou Charlotten isch überhoupt nid us Stolz oder Füli im Chaisli blibe. Das het me grad errate. Der Houptgrund isch gsi, daß ihri Crinoline grangiert isch gsi, und daß me das Chunschtstück nid no einisch het wellen erborze. Di ganzi Ladig vom Wägeli isch überhoupt es fertigs Schoustück gsi, jedes Sächeli a sym Ort, und für das, wo no derzue het sölle cho, isch der Platz exakt zuegmässe gsi, so daß me nid lang het dörfe frage: «Geit’s ächt däwäg?» — ’s het müesse! Für ds Annemarie isch no dreiviertels Sitz näbe der Frou Chilchbärger vürblibe, für sys Göfferli es spitz gmässes Plätzli vor em Bock. Ds Verdeck het men abe gla und mit allerhand Sache vollgstopft gha, und d’Frou Charlotten isch z’mitts i de z’ringsetum ufbygete Kommissionepäckli da gsässe, wi ne Storch uf sym Näscht. Si het frylech d’Blicke nid gha z’schüüche. Schön isch si gsi — wyt 42 im Land ume niemer eso. Si het e Capotten annegha, inwändig am Schirm mit Blueme gfüllt, und die glänzig blunde boucles sy ihrem früsche, rosige, stolzen und nid übermäßig intelligänte Gsicht gar tuusigs guet agstande. Wo ds Annemarie yne gsässen isch, het’s dänkt: Wenn i nume scho wider dusse wär! Nid wäge der schöne Nachbarin, aber wil es näbe der Crinoline niene hätti sölle sy. Und de — wenn de ds Chaisli holperet und heltet? Uf em Bock isch der Gottfried gsi, dem Lächema sy Suhn, e währschafte, fründleche Bursch, vo luter Ordlechi zsämegsetzt, und näben ihm het der Frou Charlotten ihren Eltischte, der sibejährig Fritzli, i eim yne gfägnäschtet und borzet und zwaschplet. I de Landeli isch ds Gottfrieds glänzig gstriglete Dragunercholi gstande — still vor Längizyti. Wo me du ändlech verreiset isch, het der Choli so gäj azoge, daß der Fritzli natürlech schier hindertsi abe trohlet wär. «Herr Jeses, der Bueb!» het d’Frou Chilchbärger gseit; gmeint het si eigetlech nid der Bueb, sondere das, wo-n-er druuf gfalle wäri — d’Crinoline.
So ne Chaislifahrt und de no dür ds Bärnerland isch ungfähr ds Schönschte, wo me cha erläbe, wenn me der Erger cha daheime la. Dem Annemarie wäri sicher o ds Härz drüber ufgange, vo wägen es het’s lang nümmen erläbt gha; aber zum volle Gnuß ghört halt doch, daß der ganz Möntsch cha sitzen und nid nume dreiviertel dervo, bsunders wenn en andere dernäbe füfviertelbreit sitzt. So isch di ganzi duftigi Summerherrlechkeit dem Annemarie nid so rächt zum Bewußtsy cho. Derzue isch es topp gsi, d’Bräme sy uflätig ufsetzig worde, und zwüsche Waberen und Chäsertz het es gstübt, daß me jede Chlack im Gsicht het müesse zsämechlemme. 43 Ds Annemarie hätti sech gärn e chly hindere gla und es Nückli gno; aber ’s het nid dörfe; d’Frou Charlotten isch dagsässe wi ne Grenadier comme il faut (wäge der Crinoline).
So isch halt du d’Jumpfer Sunnefroh, öb si het wellen oder nid, i ds Philosophieren ynecho. Es isch nere-n-undereinisch wi nes Liecht ufgange, daß eso nes Chaisli mit allem Drum und Dra ds wahren Abbild vo der möntschleche Gsellschaftsornig sygi. Eis, und zwar ds Gröschte, Sterkschten und Dümmschte, zieht, ohni daß ihns öpper gfragt hätti, ob es well; ds Zwöite, wo mit dem Sterkschte weiß umz’gah, regiert und sorget derfür, daß d’Sach i der Ornig louft, ds Dritte sitzt rüejig im Wage, zahlt und befihlt. Im Fritzli het ds Annemarie no di vierti Sorte vo Mitpilger erchennt, die, wo nume derfür da sy, di drei andere z’chicaniere. Di Ornig isch so alt wi ds Wägeli-Ryte, und d’Demokratie het nüt dranne g’änderet, als daß under ihrem Regime der Gutschner statt uf em Bock i der Chaisen inne sitzt. Wyter vereifache cha me’s nid, vo wäge ds Roß cha nid mit dem Hindergschirr o no i Wagen yne sitze. Das isch truurig, aber es isch eso. Dem Annemarie isch es vorcho, es gang nid mit rächte Dinge zue uf der Wält; aber wo einisch der Papa Sunnefroh im Verdruß öppis eso gseit het, isch ihm der alt Herr Chilchbärger sälig über ds Muul gfahre: «Das verfluechte Philosophiere! So isch es halt, und so mueß es sy, da git’s nüt z’muggle.» Und d’Frou Charlotte da näbem Annemarie het d’Wält jedefalls nid vil anders agluegt. Und jitz het ds Annemarie nid d’Weli gha, es het wohl gwüßt, daß z’Gerzesee, im alte Schlößli, die Ornig gilt und daß es sech eifach da dry müessi schicke. Wyt, wyt hinder sech het 44 es wi nes Glöggli ghört: «Sälig sind die Sanftmüetige, si wärde das Ärdrych besitze.» — Ja wie? Das nähm mi o wunder!
Dem Annemarie syni Blicke sy am breite Rügge vom Gottfried ufen und abe gspaziert, vom abgschossene Filzhuet bis zum Soum vo der älbe Chutte. Er isch so verwändt guet und sicher a sym Platz gsi da oben uf em Bock. Wenn er mit der Herrschaft öppis het gha z’rede, so isch i sym zfridene Gsicht so nes eigets Lache gsi, wo ds Annemarie erscht jitz sech het afa erkläre. Dä Ma het sech a sym Platz gspürt und zu jedem, o zum widersinnigschte Wunsch vo der Oberherri gschine z’dänke: «He, warum nid? Me cha ja!» Daß er ganz gnau gwüßt het, wi wyt der Wille vo der Herrschaft gäge Buur ma grecke, het men ihm fei eso agschmöckt. Ds Machtgebiet vom Buur het e ganz bestimmti Gränze, wo niemer drüber yne cha als der lieb Gott, das weiß jede Buur, wo nid uf e Chopf tätscht isch, und drum cha so ne Gottfried zu allem heiter dryluege. Und wil im Kanton Bärn d’Bure geng di meischte Trümpf im Spil hei, so luegt o der ganz Kanton so feschthöcklig dry, gäb wi si z’ringsetum brummle.
Änefür Toffe het men undereinisch öppis ghöre rumple, wi wenn es Fueder der Brüggstock uuf fahrt. Aber ’s isch ja no nid nache gsi zum Heuet, ’s isch wyter härcho, vom Gurnigel abe. Und richtig, vor em Stockhorn düren isch es wi ne dürsichtigen Umhang der Gürbe-Graben ab cho. Im Thurne-Moos unden isch e fieberglänzige Sunneblick über di heitergrüene Chabisplätze gfloge; aber der Waldhubel vo Burgistei isch ganz fyschter da gstande, und dobe, am trotzige, alte Schloß, het es Fänschterflügeli blitzet wi ne Stärn us der Nacht. 45 Und bim Tuusig isch der Himmel scho bis wyt über e Bälpbärg yne grau verschlaargget gsi.
«Mhm», het der Gottfried gseit und dem Choli eis gwunke, «me chäm de gärn no troche hei!» Aber me isch no nid am Gälterfinge-Stutz gsi, so het’s scho füflibergroßi Tröpf uf d’Crinoline gä. Wolle, da het öppis müesse gah! Statt daß me der Draguner hätti la loufe, was d’Yse mögen erlyde, het der Gottfried müessen abstyge, für cho ds Verdeck ufe z’mache. Und jitz isch natürlech der ganz Chramlade, wo me drinn het verstouet gha, am lätzen Ort gsi. Wo het me jitz dä Minggis sölle versorge? Und de het halt o der Fritzli a Schärme müesse. D’Farb hätti ja vo däm Edelstei chönnen abgah! Aber jitz wie mache? Zerscht het d’Frou Chilchbärger us ihrne schönen Ouge hülflosi Blicken uf ds Annemarie gworfe, und wo das nüt het welle merke, het si gseit: «Fritzli, chumm, du hesch scho no Platz zwüschen üs inne, wenn du di chly schmal machsch.» Was het da ds Schmalmache gnützt? Der Hick zwüsche der Mama und dem Annemarie isch vollgstopft gsi mit Päckleni. Also het me der Bueb nume chönne dem Annemarie uf d’Schoß gä, und du het me ds Sprützläder über die ganzi Herrlechkeit zogen und z’beidne Syten yghänkt. Der Gottfried isch uf e Bock gsprunge, und der Choli het sech i d’Sträng gleit, währed der erscht Luftstoß dür d’Hoschtete gfahren isch und überall der Stoub ufbürschtet het. Bim nächschte Rank vo der Straß het der Luft der Räge schwallswys vo vornen i ds Verdeck yne gjagt, und di beide Froue hei sech hindere glähnt, so guet es gangen isch. Der Fritzli het sech bis dahi amüsiert mit de chlyne Bechli, wo sech uf em Sprützläder zu Seeleni zsämegfunde hei. 46 Ohni Rücksicht uf Schinbei und Crinoline het er vo unden a ds Läder gstüpft und di Gwässer na neue Gsichtspunkte verteilt. Jitz aber, wo’s ihm es paar Tröpf uf ds Näsi gwäjt het, isch ihm undereinisch öppis Neus z’Sinn cho. «Mama, lue, i wott es Ärdbäbe mache», seit er und schlüüft ganz undere, für mit dem Chopf a ds Läder ufe z’müpfe. D’Mama het das Abeschlüüffe no intelligänt gfunde. Aber na zwo Minute het’s da unden Inkonveniänze gä. D’Mama het proteschtiert gäge ds Fritzlis Übergriffen uf d’Crinoline, so daß er sech i ds Revier vo ds Annemaries Füeß het müesse verzieh, ’s isch richtig nid lang gange, so het o ds Annemarie afa ufbegähre: «Nu, was git das da unde?» Mit däm het’s natürlech dem Fritzli d’Idee gä, daß men e Möntsch chönni zum Rede bringe, wenn me ne-n-i d’Wade chlemmi. Ds Annemarie het sech schier nid chönne rüehren und der Frou Charlotten ergerlechi Blicke zuegworfe, so daß si wohl oder übel het müesse der Fritzli zrächtwyse. Aber mit «allons, allons!» und «voyons, voyons!» bringt men e verderbte Bueb nid zum Folge. I syr Verzwyflung nimmt ds Annemarie zu mene Haarrupf Zueflucht. Aber das isch du erscht lätz usecho. Der Fritzli het afa bääggen und i d’Crinolinen usschla. Hei si ne mit vereinte Chreft ufe zoge, so isch er i der nächschte halbe Minute wider dunde gsi und het wüeschter ta als vorhär.
Bim Längmoos het ds Annemarie d’Geduld verloren und erklärt, so fahr es nümme mit, es welli lieber der Räschte vom Wäg loufe. Jetz het d’Mama wohl z’grächtem afa schmählen und gseit: «E, warum nid gar! Das fählti sech jitz no!» Aber der ganz Erfolg isch gsi, daß der Fritzli sech rächts uf d’Taille vo der Mama, linggs 47 uf die vom Annemarie gstemmt und d’Füeß ufe zoge het, für, wenn müglech, zwüschen yne z’stah. Da isch du sogar d’Mama handgryfflech worde; aber was si an ihm zoge het, het der Bueb dem Annemarie mit Böx und Stüpf wyter gä, und derzue het’s blitzet und donneret, daß der Choli ei Lançade a der andere gno het.
«Jitz han i gnue!» seit ds Annemarie und zupft der Gottfried am Ermel, er söll en Ougeblick halte.
«Ja, wenn i cha», meint der Gutschner. Im stille het er scho lang glachet ob der Revolution under de höchere Gsellschaftsschichte. D’Frou Charlotte het proteschtiert; aber ds Annemarie het nere z’guet aghört, wi ärnscht es gmeint isch. Im Schwick isch es dusse gsi. Es het eigetlech uf e Bock welle; aber e schüzleche Donnerchlapf het dem Choli der Chlupf i d’Bei gjagt, so daß der Gottfried ne schier nid het mögen ebha.
«Fahret Dir!» seit ds Annemarie, «i schärme de öppen a menen Ort.»
Öb me het wellen oder nid, jitz het me ds Sterkschten und Dümmschte müesse la mache. Si sy dervo gchätzeret. Ds Annemarie het ds Jupon über e Chopf zogen und isch seelenalleini Gerzesee zue gwanderet. Und wil es nid het welle, daß men ihns de no müeß cho sueche, het es sech o nid mit Schärme versuumt. ’s isch ihm du schier no interessant vorcho, dem Gwitter z’trotze. «Sälig sind die Sanftmüetige», het es halblut gseit und drob müesse lache, gäb wi-n-ihm d’Rägebechli über e Lyb abe gloffe sy. D’Straß isch ganz einsam gsi; alles het sech i d’Hüser gflüchtet gha, so daß kei Möntsch sech g’achtet het, wär da derhär chömi. Je näächer ds Annemarie sym Zil cho isch, descht strüber het es gmacht. Blitz uf Blitz isch dür d’Wulke gschosse, und 48 mängisch het es gchrachet, daß me hätti chönne meine, der Strahl syg i nächschte Boum gfahre. Hinder em Wirtshuus isch ds Annemarie ds Gäßli uuf — es isch scho meh e Bach gsi — und ändlech a ds Gartetor vom alte Schlößli cho. Di großen alten Akazieböum z’beidne Syte hei gruuschet und sech boge wi Wyderuete, und der Sprützbrunne z’mitts im Garten isch nume so dervo gfloge. Wi-n-es gäge d’Hustür vom rächte Flügel geit, wo d’Husglogge gsi isch, geit d’Türen am andere Flügel uuf, und oben a der Stäge, wo vo der Äßstuben i Hof abe füehrt, erschynt der Hans Chilchbärger und rüeft: «Was chunnt jitz da für ne Donnergueg?» Er isch gsprunge cho uftue, het ds Annemarie gheißen yne cho und sech bsägnet ob däm Ufzug. Ds Annemarie het sech gschämt. Im Ougeblick isch am Boden um ihns umen e Glungge gsi — aber was het’s welle?
«Aber um ds Himmels wille, wo chömet Dir jitz här? Wo sy di andere? Heit Dir ech verfählt?»
«Ja, sy si de no nid cho?»
«Äbe nid.»
Jitz chunnt der elter Brueder, der Eduard Chilchbärger, o zum Vorschyn. Er isch minder schön gsi als der Hans, het e Stirne gha bis a ds Hinderhoupt und dä Ougeblick suur und hässig drygluegt. Ds Annemarie het du brichtet, wi’s gange sygi, und isch no dranne gsi, so chunnt ds alte Chöchi, ds Eisi, d’Stägen ab: «Eh um ds Himmels Gotts wille, wi cha das jitz o tue!» Es het du gwüßt z’brichte, si syge mit dem Chaisli scho bald vor nere Halbstund vor ds Tor cho. «Aber der Gottfried het ds Roß um kei Lieb yne bracht. Bolzgraduuf isch es gstande — me het jeden Ougeblick gmeint, si läären um. Du isch er du halt am Garte vorby ds Gäßli uus gfahre, 49 zum Lächehuus hindere. Grad im Blänggarrier sy si da hindere.»
Underdesse het ds Annemarie wyter tropfet, bis di Herre dem Eisi befole hei, ihns ufe z’füehren und ihm trocheni Chleider vo der Frou Charlotte z’gä. D’Stägen uuf isch es; aber vo de Chleider vo der Frou Chilchbärger het es nüt begährt. «Ehnder tät ig i ds Chemi ufe schlüüffe», het’s gseit. Und ds Eisi het’s begriffe.
Me het sech sünsch e chly gluegt z’hälfe, da geit dunde, im Vestibüle, es grüüslechs Gred los. — «Aha, da sy sie!» Ds Annemarie und ds Eisi sy grad z’rächter Zyt oben a d’Stäge cho, für d’Frou Charlotte zu dene Herre ghöre z’säge: «Eh nu, was chan i derfür? Das Babi het’s zwängt, usz’stygen und z’Fueß z’cho. Bhüet is, es wird ihns öppe nid töde!» — «Sälig sind die Sanftmüetige», het sech ds Annemarie prediget und isch d’Stägen ab, mit sym heitere Wäse dem Chrieg ga nes Änd mache. Aber no bevor es dunde gsi isch, het der Herr Hans der Fritzli a den Ohren erwütscht und ne für sy schlächti Uffüehrung gringglet. Es het es mordio Gschrei gä, und d’Frou Charlotte het nid gwüßt, söll si ihre Schwager oder ds Annemarie zerscht a d’Wand spieße mit ihrne wüetige Blicke.
«Wo logiert ds Annemarie?» fragt der Hans.
«Eh, däne — im obere Huus — i deEggstube», räßet d’Frou Chilchbärger, «i wüßt nid wo sünsch. Ds Huus isch ja so scho voll wi nes Ei.»
Der Herr Houpme het der Chopf gschüttlet und zum Verdruß vo syr Schwägerin ds Lächemas Hansli, wo ds Bagage bracht het, gwunke, er söll mitcho, und du het er ds Annemarie übere gfüehrt, i sy neui Bhusig. «Dir müesset’s nid z’tragisch näh, was Dr vori ghört heit», 50 het er dem Annemarie gseit, «si cholderet halt mängisch e chly.» Er isch en Ougeblick under der Stubetür blybe stah und het vo eim Eggen i andere gluegt. «Dir syd eigetlech, glouben i, de no wöhler hie oben als im alte Huus äne, wenn Dr emel d’Stäge nid schüüchet. Und hie näbe zueche heit Dr ds Änneli, das luegt de guet zue-n-Ech. Lütet ihm de nume, wenn Dr öppis weit!» Dermit isch der Herr Houpme zur Tür uus und furt.
Ds Annemarie het sech anders agleit und syni Sächeli grangiert, und derby het es dänkt, allwäg syg es wöhler hie äne. Hie isch es emel allei gsi. Es het uf der Stell gspürt, daß hütt der Wätterluft es Blatt i sym Läbesbuech gchehrt het. Bis jitz isch es — ohni ’s z’wüsse — daheim gsi, wi nes Lämpli, wo alli im süeßischte Fride drum ume sitzen und kei andere Gedanke hei, als derfür z’sorge, daß ja das Liecht nid usgangi. Jitz hingäge het es Lüt um sech ume gwüßt, wo sy Heiteri nid mit der glyche fridlechen Eifalt agno hei. Di einte hei se sicher gärn la uf e Tisch schynen und der Dache no ufe gschruubt; aber di andere hei dem Lämpli ds Öl nid gönnt. Da het’s gheiße luege, wohär me’s nimmt, für heiter gnue z’brönne.
Wenn men under Lüte läbe mueß, wo eim innerlech frömd sy, so isch me gruusam froh über nes Eggeli, wo men allei cha sy — äbe grad zum Öl-Nachefülle. So isch dem Annemarie sy Stuben uf der Stell lieb worde. Sys Wäse het drinnen abgfärbt und ihm e heimelige Widerschyn gä. Me het ihns näbenuse ta — das het’s wohl gspürt — aber wartet nume, dir dert äne, villicht säget dir de no bald: «Der Sunneschyn isch änefür.» So het es sech tröschtet. Übrigens isch d’Stube nid leid gsi. 51 Ds Himmelbett, ds Ruehbett und d’Stüehl hei heiterblau und dunkelblau gstreifeti Uberzüg gha, und d’Fänschterumhäng sy vom glyche Stoff gsi. Eis Fänschter het gäge Mittag gä, ds andere gäge Morge. Hinecht frylech het me nümme vil gseh. ’s isch früech fyschter worde, und wo ds Annemarie vom z’Nachtässe vom Schlößli zrückcho isch, hei d’Stärne gschine.
VII.
Ds Annemarie het e Chlupf. Me déjeuniert schwygsam. D’Buebe wei d’«Chilche» reschtaurieren und wärde vom Eisi zur Zucht vermahnet
Descht schöner isch du am andere Morge d’Ussicht gsi. Ds Huus, wo ds Annemarie drinne gwohnt het, isch am Bärgbort agchläbt gsi. Vor use, gäge Mittag, het men uf ds mächtige höchfirschtige Dach vom Schlößli abe gseh. Ei Flügel dervo mit dem Saal und der Äßstube drin isch sänkrächt zum obere Huus glägen und der ander Flügel änefür wider z’tromsig. Rächts vom Schlößli isch der Garte gsi, und drüber ewäg het me ds Dorf und d’Bärge gseh. Z’mitts dür e Saalflügel, grad under der Äßstube düre, isch me vom Garten i d’Hoschtet cho. Es Wägli isch graduus bis an e Gartemuure gange, es anders dem Schlößli nah zum obere Huus und de dem Bärg nah ufe, uf ds «Bärgli».
Das alles isch eigetlech dem Annemarie vo früecher här scho meh oder minder bekannt gsi. Und doch isch es ihm hütt schier z’Muet gsi wi der Eva, wo si zum erschtemal im Paradies d’Ougen uufta het. Es het — warum, hätti’s nid chönne säge — gmeint, es müeß hübscheli mache, wo-n-es d’Stägen ab und vor ds Huus use gangen isch, und doch hätt ihm ds Chraue vo de Wetzsteinen und Sägesse sölle säge, daß me da usse scho lang uuf sygi und me nid bruuchi Chummer z’ha, me störi nes bravs Möntschechind im Schlaf. Aber im Schlößli het sech no so gar nüt grüehrt, daß ds Annemarie sech nid trouet hätti, an ere Türfalle ga z’drücke. 53 I Garte vüre het’s o nid dörfe. Hätt ihm’s nid d’Frou Chilchbärger chönnen übel uslegen und dänke, es well se mit sym Früechufstah blamiere? — Und jitz het es wellen uf der Huet sy, für emel ja nüt z’verderbe. So isch es, statt zum Schlößli abe, de Rosestöck nah träppelet, wo im herrlechschte Morgetou am Wäg zum Bärgli gstande sy. Mit jedem Schritt obsig isch ihm d’Wält schöner vorcho. ’s isch aber o dernah gsi. Das cha niemer bschrybe. Der bescht Maler chäm nid z’Schlag, wenn er der Duft sötti darmache, wi-n-er der sälb Morgen uf de Matte, im Schatte vo de bosquets und um ds ganze Dorf ume gschwummen isch. Scht — scht — scht sy d’Sägessebletter dür di maschtige Halme gfahre, und ds gmäjte Gras het gschmöckt, me het nid gnue dervo schönnen yzieh. Und im Dorf ume hei d’Güggle gchräjt, wele chrutiger! Ob allem Bewunderen isch ds Annemarie zum Bärgli cho. Das isch nid öppen es apartigs Hübeli gsi. Ehnder het’s usgseh, wi wenn me der Bärg agschnitten und der Härd zu nere Terrasse veräbnet hätti.
Es bosquet vo uralte Silberpapplen und Ösche het di heimelige grüene Gartebänk überschattet und nume gäge d’Ussicht Lücke gla. Gredi use het me zu Füeße vo de Schneebärgen es Fläckli Thunersee gseh. Rächter Hand isch vor der ärnschte mächtige Stockhornchetti der Gerzesee heiter und heimelig i de Matte gläge, z’ringsetum uf den abgwalmete Huble stattlechi Burehöf mit Papple dernäben und Dörfer i Näschter vo Hoschtete.
Ds Annemarie het wohl gspürt, wi schön das alles isch, und d’Andacht, wo so ne Bärglandschaft weckt, isch o über ihns cho; aber es hätti nid müessen es wyblechs Wäse sy, hätt es nid der Näächi nah gluegt, und 54 nid es Stadtchind, hätten ihm nid d’Fäldbluemen i d’Ouge gä. Ohni z’wüsse für wän und wohi dermit, het es afa chöhle: Margrite, Salbei, Esparsetten und Chlee — da isch ihm uf eismal schier ds Härz us em Schlund gumpet vor Chlupf. Es het e Plumps ghört und es paar Schritte, und chuum het es Zyt gha, sech ufz’richten und umz’luege, so steit i syr ganze Größi und chäche Brüüni der Herr Houpme vor ihm und seit: «So, so, syd Dr o am Grase?»
«Wi isch das schön hie!» antwortet ds Annemarie, und er het ihm ganz guet aghört, daß es chuum weiß, was es seit. I beidne Chöpf hei blitzgschwind d’Gedanke sech gjagt. Ds Annemarie hätti mit dem beschte Wille nid schönne säge, was es dänkt het. I ds Hanses Chopf het’s geng gheiße: «Söll i? — Söll i nid? — Söll i? — Söll i nid?» — Und wi-n-es sech für nen Offizier schickt, het d’Überlegung d’Oberhand gwunne: «Nei, jitz no nid.» Und de het en Ougeblick wider d’Reui raisonniert: «Du Dumme, jitz hesch es verpasset! — Wi cha men o! So ne schöne Morge! Schöner nützti nüt.» Und ds Härz het gseit: «Nid so ruuch! Hübscheli, hübscheli, ’s isch nüt verlore. Wi länger, descht schöner!» Und der Soldaten-Übermuet het haranguiert: «Lue, wi nätt! Jitz oder nie. Hü, obenyne gno und eis ufbrönnt! Si wartet ja doch druuf.»
So het’s gstürmt und glütet i ds Hanses Gmüet. Und i ds Annemaries Öhrli het’s gflismet: «Um Gottswille, was wott er?... Wenn er jitz grad... Es wär... I wett... I hätt... Was söll i?... Es isch vorby... Nei, es chunnt de no... Söll i flieh?... Er isch härzig... Papa... Mama... Peter, Tante Gatschet... Und doch... Aber nei! Gott, was söll i, was wott er?»
55 Und ds Härz het’s gwunnen uf beidne Syte. Der Hans het sech ebha und dänkt: «I ha di nume descht sicherer.» Und dem Annemarie isch es vor Dankbarkeit für dä ritterlech Astand wermer worden um ds Härz, als ihm lieb gsi isch.
Das alles isch so gleitig gange, daß zwüsche ds Annemaries Verlägeheitssätzli und ds Hanses Antwort: «Allwäg, das wett i meine», nid mängen Atezug verstrichen isch. «Heit Dr guet gschlafen uf di geschtrigen Abetüür abe?» het der Hans Chilchbärger ds Gspräch wyter gspunne. Er syg bim Chrischte hinde gsi, bim Lächema. Ds Annemarie het na ds Chrischtes Frou und Chinder gfragt und grüehmt, wi-n-ihm der Gottfried gfalle heigi. Und so isch es wyter gange, bis der Hans gseit het: «Aber jitz wei mer ga déjeuniere!» Daß er ihm underwägen es Bouquet vo de schönschte Rosen abgschnitte het, het ds Annemarie nümme wyters i Verlägeheit bracht. Erscht, wo si zsämen i d’Äßstube cho sy, wo d’Servanten uf ihri Art es Morgelied gsüünet und Weihröuchli zur Dili ufgla het, isch es dem Annemarie nid eso ganz wohl gsi bim Gedanke, daß me si zwöi jitz de da allei findi. Nume ds Gfüehl, der eigetlech Husherr und Eigetümer vom Schlößli so ganz uf syr Syte z’ha, het ihm no ne gwüssi Sicherheit gä. D’Poesie vo däm duftige Morge hingägen isch verfloge wi d’Wülkli us der Servante, wo d’Frou Charlotte mit ihrer Juged agrückt isch. Wenn me ds Zsämechrute vo Illusione chönnti ghören und ds Stöhne vo dene, wo drunder begrabe sy, so hätti me’s i de nächschte Minute nid übel ghöre räble. Ds Stöhne vo de Begrabene het men eigetlech ghört — emel was fyneri Ohre gsi sy.
Me mueß nämlech wüsse, daß d’Frou Charlotte no 56 vor nes paar Tage ta het wi ne Chatz am Draht, daß ihre Ma us Gfelligkeit für ds Sunnefrohs partout ds Annemarie ga Gerzesee het welle, no währed der Schwager Hans da sygi. I ihrem Chopf isch es en usgmachti Sach gsi, daß der Hans nid hürati und daß ds Schlößli mit allem klingende Zueghör uf ihri Buebe chömi. Si het gfunde, das ghör sech vo Gott und Rächts wäge. Si und ihre Ma heige’s jitz de bald ersässen und ersorget. Und derby het si ganz vergässe, daß es dem Schwager Hans sys Eigetum gsi isch für alli Zyte und daß er’s numen us Gfelligkeit sym Brueder überla und sich sälber nüt als die chlyni Eggstube gäge Morge vorbhalte het für syni raren Urlebswuche. Im stille het sech der Hans mängisch fascht z’Tod glachet ob ihrne Versueche, ne-n-um e Finger z’lyre. Nei, was het die Frou mängisch für Ansichte zum Beschte gä! Amenen Offizier sygi alles erloubt, e chly nes liechts Läbe ghöri zum métier. Di arme Tröpf müesse gar mängisch ds Läbe la, bevor si öppis dervo gha heige, und Dümmers gäb’s nüt, als wenn so en alte capitaine en retraite de no hürati. — Item, der Hans het gwüßt, was me von ihm erwartet, het sech brav la chüderlen und dänkt, was är vom Läben erwarti, da well er de scho derzue luege. Und sy eltere Brueder, der Eduard? Dänkt het er i Angscht und Not ds glyche wi sy Frou, und derzue het er geng no gschwitzt under ihrnen ungschickte Schachzüge. Er het wohl gmerkt, daß der Hans se dürluegt und sy Muetwille mit nere trybt. Bald het der Herr Houpmen amene Buremeitschi schön ta, bis daß der Frou Charlotte der luter Schweiß uf der Stirne gstanden isch, bald het er bi de Stadttöchtere der Parlitout gmacht, und däwäg het er sy Schwägerin zwunge, ihm z’höbelen und z’chüderle, währed 57 si sech i aller Not und Pein ybildet het, si heig ihn am Bändel.
Ds Annemarie wär nie ga Gerzesee cho, wenn nid der Hans gseit hätti, sys Urleb syg uus und er müeß di anderi Wuche verreise. Jitz isch di «anderi» Wuche scho bald um gsi, und der Herr Houpme het no nüt derglyche ta, daß er furt wetti.
Sit geschter het d’Frou Charlotten ihrem Ma gchupet, und dä Morge, wo si zur Tür yne chunnt, di zwöi binenandere gseht und du no gar e Meie vo ihrne schöne Rosen uf der Commode, da hei ihri schöne dunklen Ouge der Herr Eduard nume so agspöit: «Da hesch es jitze!» E Mouggere het si gmacht, daß d’Nydle vom ganze Dorf drob hätti chönne suure.
«Mir wei die dänk ystellen und i ds Salon tue», seit si und geit ga nes Vase reiche.
Me het enanderen agluegt und im stille glachet. Wo si d’Rose het ygstellt gha, rüeft der Hans dem Eisi und seit ihm: «Gang stell das der Jumpfer Sunnefroh i ihri Stuben ufe!»
Der Frou Charlotte sy d’Träne z’Vorderscht gsi. Chuum het si no chönne säge: «Das hätt jitz nid so pressiert.»
Uf das abe het me vierstimmig gschwige, und der Teechessel het e diskreti Begleitung derzue gflötet. Jedes het sech Müej gä, uf ds Muul z’sitze, für nid no meh Unheil az’richte. D’Frou Charlotte het’s nid mit dem Herr Houpme welle verschütte, ds Annemarie het alli Chraft zsämegno, für nid afa z’hüüle, und der Herr Eduard het i sym Härz ds ganz Wybervolk über ds Stockhorn übere gwünscht. Der Hans hingäge het ob dene Gsichter müesse ds Lache verbyße. Jedes het ds 58 Gfüehl gha, das Déjeuniere sygi ds Gägeteil von ere Chappeler-Milchsuppe, vo wäge wi meh me sech zsämegno het, dem andere nid uf d’Ägerschtenouge z’trappe, descht meh het eigetlech jedes uf sy Art Rach gschwore.
Am wytischten i der Überwindung het’s schynbar d’Frou Charlotte bracht. Im Gfüehl, me chönni doch nid däwäg vom Tisch, het si wi d’Ruumi vo mene Confitürhafe der letscht Räschte vo Härzesgüeti zsämegchrauet, für ds Annemarie z’frage, was es hütt welli astellen und öb es nid wetti so guet sy und di Buebe chly goume. Natürlech het es sech gärn anerbotte. Es well nume ga nes Fürtech alege, het es gseit, und isch i sy Stube. Aber statt der Schublade het es d’Brütsche vo sym Ougewasser ufta und sym Jammer Luft gmacht. Mit Fueg und Rächt het es sech gseit, für was äs jitz in es settigs ungfreuts Züüg yne müessi. Hätti men ihns doch daheime gla, wo-n-es allne Lüte Freud gmacht het! Es wär ihm ja nie z’Sinn cho, na däm Hans z’hääggle. Und jitz söll’s für öppis büeße, wo-n-es gar nüt derfür chönni. Aber das isch no nid emal ds Schlimmschte gsi, wo ihns plaget het. Über öppis vil Schwärers het’s no gar nid dörfe nachedänke: Dä Houpme, dä Houpme! — Und de dä arm Harzchopf! Wo het das use sölle? Mängisch het öppis in ihm hälluuf glachet ob der Idee, daß der Harzchopf öppis anders als numen e Stärnschnuppen a sym Jugedhimmel sötti sy. Und es het ganz guet gspürt, je länger der Ufethalt z’Gerzesee het sölle duure, descht meh het das arme Flugstärnli müessen abnäh. Aber ob das o rächt sygi? Am liebschte hätti ds Annemarie Ryßuus gno — hei, i Fride vom Liechti! Aber es het ja wohl gwüßt, daß es jitz gulte het, sech brav z’stellen und über sech la z’ergah, was het sölle cho. 59 Ja, wenn’s zur Frou Gatschet übere hätti chönne, ga Chiltderf! Aber das het sech dä Morge no nid gschickt. Und ganz alles, ja, grad d’Houptsach, hätt’s nere doch nid dörfe bychte.
So het ds Annemarie redlech probiert, syni Sorge für nen Ougeblick hinder sech z’wärfen und sech nützlech z’mache mit goume. Es isch de no nid übel gange. So drei verwöhnti Buebe z’hüeten isch nid liecht. Da nimmt me sech ganz vo sälber zsäme. Jede vo dene drei het der junge «Tanten» öppis gha z’zeige, der Fritzli syni Chüneli, der Fredi es Gchööz vo Grebli zwüsche Brunnen und Weier und der drüjährig Röbi sys Gärtli, wo-n-er mit Flyß und Chunscht us Chnebeli und Miesch di schönschte Böumli gmacht het. Dert het ds Annemarie Hand agleit und dem Chlyne sys Härz dermit gwunne. Di Größere hingäge hei sech derby afa längwyle, sy uf di neui Lehrgotten ufe gogeret, wenn si am Bode grüpelet isch, und hei nid abgä, bis si se der Längi nah am Bode gha hei. Aber ds Annemarie isch ne Meischter worden und het gwüßt sech Reschpäkt z’verschaffe, und bald hei di Bueben usegschmöckt, daß da öppis anders isch als bi der Mama. D’Mama het se ganz la mache, was si hei welle; sy si de aber mit verchaarete Hösleni heicho, so het’s allimal es gräßlechs Gheie, wenn nid gar Pumpis abgsetzt. Ds Annemarie hingäge het zur Sach gluegt, gäb öppis Dumms gscheh isch. Das het sech i de nächschte Tage geng dütlecher zeigt, so daß d’Frou Charlotte mit täglech größerer Satisfaktion us ihrem unerwünschte Gascht es regelrächts Chindemeitli het gseh wärde. Und si het däm brav nacheghulfe, i der Meinung, en Offizier und es Chindemeitli passe schlächt zsäme. Dem Annemarie isch das nid ufgfalle, 60 und es het sech rächtschaffe drüber gfreut, daß es mit der Frou Chilchbärger geng besser z’Schlag chömi.
«E nu», het d’Frou Gatschet gseit, wo si zu ds Annemaries unuusprächlecher Freud einisch übere cho isch, «’s freut mi rächt, z’gseh, daß ds Charlotten öppis a dir het; das isch doch besser, als z’Bärn i de Louben ume z’flanieren und de junge Herre der Chopf z’verdräje!» Verschideni Lüt, wo das ghört hei, sy der Meinung gsi, me bruuchi nid ga Bärn abe, für junge Lüte der Chopf z’verdräje. Dem Annemarie hingäge het das Komplimänt e chly wehta. «Also het me mi der Frou Gatschet verrätschet!» het’s dänkt. Vo Stund a wär es ihm nümme müglech gsi, nere ga ds Härz z’lääre. E gwüsse Trotz isch über ihns cho, wo-n-ihns gheiße het, sy Wäg sälber sueche.
So isch es du nam Ässe mit de Bueben uf ds Bärgli, statt, wi-n-es eigetlech het vorgha, der Tante Gatschet z’Füeße z’sitze. Und wenn’s es sötti breiche, daß der Herr Houpmen o dert ufe chäm — nu mira!
Sobald ds junge Volk ab wäg gsi isch, het me d’Tante Gatschet i ds Salon ta, damit sie ihri méridienne chönni mache. Si het sech in e tiefe Fauteuil nider gla und sech’s la wohl sy. Dür d’Spält vo de Felläde sy schmali Sunnestrahlen uf di breite bruun gwichsete Bodechrüz gfalle, und i ihrem Schyn sy Millione vo Stöubleni uuf und nider zwirblet. Di frommi alti Frou het nen e Zytlang zuegluegt und derby a ds Jakobs Himmelsleitere dänkt. Nah-ti-nah isch ihre Chopf i Plamp cho, het bald linggs, bald rächts gheltet, und zletscht isch er vüre gfalle, und d’Röschtiwys-boucles — uf jeder Syte drei schön glychlig trülleti — sy vüre ghanget wi Lambrequins.
Dobe, uf em Bärgli, het ds Annemarie brodiert und 61 derzue ruminiert, währed di beiden eltere Buebe sech am Bord umetröhlet hei. Es isch aber nid lang gange, so ghört ds Annemarie vom Huus här Schritten uf em Grien, und richtig chunnt der Herr Houpme langsam der Bärg uuf. Es isch dem Annemarie ganz rächt gsi; aber us menen unbestimmte Gfüehl use het es doch für guet gfunde, die beide Buebe zueche z’rüefe. Si sy o cho und hei gschine wellen artig z’sy. Aber das isch nume so lang gange, bis der Unggle Hans es paarmal mit ne het «ds Chäsli gchehrt» gha. Chuum het er sech näbem Annemarie uf e Bank nider gla und afa brichte vom Wätter und wi-n-er jitz nid begährti, uf em Capo di Monte z’Neapel Kompagnieschuel z’mache, hei sech die zwee wider afa längwyle, hie nes Rüetli abbroche, da ne Bluemen abzwickt und ändlech gar nüt meh gwüßt az’fa. Da fallt plötzlech dem Fritzli sy Blick uf ds Annemaries Schääri, wo so fridlech und luschtig uf em Tisch glänzt het. Die gseh und es alts Projäkt ufwermen isch eis gsi. Di Buebe sy undereinisch verschwunde gsi. Das Annemarie het chuum das gwahret, gschwyge de, daß sy Schääri o nümme da gsi isch.
Bald druuf isch dunden im Schlößli d’Salontüren ufgange, ganz hübscheli, und der Fritzli isch cho yne z’düüßele, hinder ihm här der Fredi. Der Fritzli het d’Schääri i der Hand gha und dem Fredi gwunke. Wo si hert hinder em Fauteuil vo der Tante gsi sy, git der Fritzli dem Fredi d’Schääri und dütet uf ds Ohr vo der Frou Gatschet. Uf di unglückleche Haarbüscheli i den Ohren isch es abgseh gsi. Beidi hei ds Lache verha, und keine het rächt zueche dörfe. Ändlech schiebt der Fritzli sy jüngere Brueder vüre. Dä macht d’Schääri parat, sy Hand schlycht dermit dem Chopf vo der Tante nah und 62 wott mit mene dezidierte Schnapps, wo amene Chirurgieprofässer alli Ehr gmacht hätti, ds Attentat usfüehre — da git ihm der Fritzli vo hinden e Schupf a Ellboge. D’Schääri fahrt am Ohr vorby und — zwo Röschtiwys-boucles rollen über e Bärg vo der Tanten ihrer Crinolinen a Bode!
D’Frou Gatschet het ds Gfüehl, es heig se-n-es Tier a der Schläfe gstoche, gryft mit der Hand dernah und erwachet z’vollem von ere gschletzte Türe. I wilder Flucht sy di zwee erschrockene Sünder dervo gstobe, hinden use, über e Zuun i ds Gäßli und dem Lächehuus zue. Vom Bärgli uus hei der Herr Houpmen und ds Annemarie se gseh springe.
Im erschte Chlupf het d’Frou Gatschet nid gwüßt, was si söll. Wil si aber so nid under d’Lüt dörfe het, isch si ufgstanden und het am brodierte Lütiband Sturm glütet.
Das Gschäll het nid übel bschosse. I der Chuchi het ds Eisi vor Chlupf der Schöpfer Himmels und der Ärde agrüeft, d’Händ am Fürtech abtröchnet, ds Fürtech abzogen und hinder d’Chuchitüre ghänkt und es anders umbunde — zerscht ds lätzen und du nes galanderierts — und derzue gseit: «Was het si ächt aber? Es wird ere-n-öppen e Spinnelen über ds Jupon graagget sy, wi dimale, wo si brüelet het, daß me hätti chönne meine, der Roufliharz syg nere-n-ebcho.» Ob settigen Erwägungen isch ds Eisi, wo uf eim Ohr nüt meh ghört het, im Schreegmarsch gäge ds Salon vorgrückt. Vom péristyle här isch d’Frou Charlotte i mene liechtere Stadtpolizei-Tämpo cho z’loufen und het derby, ganz ohni z’welle, nachegrächnet, was ungfähr d’Frou Gatschet hinderließ, wenn si z’stärbe cho sötti, und wän der 63 Dölfi chönnti hürate. Ds Chopfrächne geit mängisch sogar hinder mene Brätt gleitig, es chunnt numen uf ds Exämpel a. Der Herr Eduard isch über nere Zinsrodelrächnung erwachet, wo-n-er vor nere Halbstund drob isch ygnuckt gsi, und het gseit: «Das verfluechte Gschäll am heiterhälle Tag! Nüt cha me fertig machen oder me wärd es halbdotze Mal dervo gsprängt. — Wo bin i jitze blibe?»
Ds Eisi isch zerscht vor der Salontüren aglanget. Aber wo d’Frou Gatschet gmerkt het, daß es ds Eisi isch, het si d’Türe verha und dür e Spalt grüeft: «Reichet d’Frou Chilchbärger! — Heit Dr ghört? D’Frou Chilchbärger!» — He nu, het ds Eisi dänkt, da hätt i de nüt eso bruuche z’pressiere!
Wo du d’Frou Charlotten agrückt isch und dür e Türspalt yne gschloffen isch und fragt: «Was git’s, i bitte di?» het d’Frou Gatschet afa lamäntiere (i interne Sache het me geng ds wältsche Regischter zoge — scht! Wäge de Meitli): «Il me semble qu’il y a des voleurs ici, sinon quelque chose de pire. Je m’étais à peine endormie quand j’ai senti quelque chose me toucher grossièrement ici à la tempe. Gseh han i nüt. J’étais tout à fait ds hindervür de peur.»
D’Frou Charlotten isch ganz bleich worden ob der Idee, es sygen Ybrächer umewäg. Si het nid gwüßt, was säge, und würklech zerscht a ds Alleriergschte dänkt, bsunders wo si di zwöi abgschnittne Röschtiwys gseht. — «Nei, würklech, z’dänke, daß men am heiterhälle Tag afangen i sym eigete Huus nümme sicher isch!... Eisi, rüef dem Herr!»
«Mais mon Dieu, qu’est-ce que tu penses?» wehberet d’Frou Gatschet. Aber wo si gseh het, daß da doch ds 64 Mannevolk müeß mitrede, seit si: «Eh bien donne moi un foulard pour me couvrir d’une façon convenable.» Und du het me du nes Foulard um die unglychligi Coiffüren ume glyret.
Der Herr Eduard het du zerscht höflecherwys welle wüsse, ob’s syr alte Schwöschter wehta heigi.
«Ach — wehta — grupft het’s mi, aber der Chlupf, der Chlupf!»
«Ja, me sötti halt doch derzue tue, daß me dä Kärli erwütschti!» meint der Herr Eduard. «Wo isch der Hans? Me sött’s villicht doch dem Landjeger la z’wüsse tue. — Und di Buebe, wo sy si?» Jitz het me d’Rolle verteilt. Der Herr Eduard isch, ohni rächt z’wüsse, was er wott, gäge ds Lächehuus gstürmt, meh so im ungwüsse Gfüehl, dert Häscher und Hülf z’finde. Ds Eisi isch i ds Dorf zum Landjeger, und d’Frou Chilchbärger isch um ds Huus ume gfiegget und het i alli Himmelsgägede grüeft: «Hans! Fritzli! Fredi! Annemarie!»
Ds Landjegers Frou het dem Eisi gseit: «So — er isch grad dä haub Tag mit eim uf Bäup ache. Me chan ihm’s ja de säge, wenn er umechunnt.»
Wo ds Eisi mit däm troschtleche Bricht heicho isch, sy der Herr Houpmen und d’Jumpfer Sunnefroh bi dene Damen i der Äßstube gstande, und es het ihns dunkt, me machi anderi Gsichter. D’Jumpfer Sunnefroh het e Schääri i de Finger umedräjt, und «d’Frou» het prezys eso die Ouge gäge d’Jumpfer Sunnefroh gmacht, wo si alben ihm i der Chuchi gmacht het, wenn es öppis het sölle verschlage ha. Der Herr Houpme hingäge het gseit: «Die wei mer jitz ga sueche, di Schlingle! Eisi, hesch di Buebe niene gseh?»
«Nei, wäger nid, Herr Houpme!»
65 Ds Annemarie het du dörfe bi der Frou Gatschet blyben und zueluege, wi sech der Schlotter vom Chlupf nah-ti-nah in e währschafti Töubi verwandlet het. Di andere hei sech uf d’Suechi gmacht nam Fritzli und Fredi. Mit sicherem flair isch der Herr Houpme dem Lächehuus zue gstüüret, und d’Frou Charlotte, us Angscht, es chönnti de bi der Verhaftung vo ihrne Härzchäfer z’ruuch zuegah, isch ihrem Schwager uf de Färsere blibe.
Wo der Herr Eduard mit maßleidigem Gsicht zum Lächehuus cho isch, het juscht der Lächema, der alt Chrischte Megert, es Heufueder yta gha und isch mit syne zwöi schwäre Roß d’Yfahrt ab cho, für nes neus uf em Fäld ga z’reiche. Dert het sy ganzi Familien i der glaarige Sunne grächet und gablet und glade, ohni sech e Blick anderswohi z’gönne. Der Gottfried isch uf em Fueder gsi und het glade. Er her gar tuusigs guet gwüßt z’tische. No nie het ihm es Füederli gchieret, gschwyge daß ds Megerts je i mene Rank eis umgläärt wäri. Alli sy si zfride gsi, vo der Muetter, däm wärchigen Annelysi, bis zur Jungfrou und vom Chrischte bis zum Sumichrascht, amenen eltere «Napolitaner», wo i der Gmeind umenand tauneret het. Me het gwüßt, was hütt no alles under Dach sölle het, und wenn si scho nid drüber gphilosophiert hei, so isch es ne doch allnen im Chopf und Härz erhertet gsi, daß me hütt a der Grundlag vo der ganze Hushaltig schaffi, wo nid nume ds Vieh im Stall dervo läbi. So ne Wärchet isch e heiligi Zyt, wo nid erloubt, e Minute z’vergüde. Es isch en Ärnt, und en Ärnt bedütet ds Versorge vo was der lieb Gott na mene Jahr Arbeit git. öppis vo däm isch dem Chrischten uf em runzlige Gsicht gstande, wo-n-er ärschtig mit syne 66 Roß derhärcho isch. Der Herr Eduard het o sy Freud gha a so mene Wärchet. Uf sym Gsicht isch gschribe gsi: «So rächt!» Und hinder der Schädelwand sy d’Motiv ufzeichnet gsi: Je brever daß gwärchet wird, descht sicherer isch der Lächezins. Der Lächezins het zwar nid ihm ghört, sondere dem Hans, und drum hätti men ihm o nid chönne vorha, er syg en Egoischt; aber er isch es Uhrwärch gsi, wo nüt anders gwüßt het, als daß e regelrächte Gschäftsgang ds Heil vo der Wält sygi. Das isch na syr Meinung ds heilige Disziplinarmittel vo der Möntschheit gsi, und wil di höcheri Intelligänz beruefe gsi isch, derfür z’sorge, daß di Disziplin am rächten Ort bruucht wärdi, het si o ds Rächt gha z’dispänsiere, wenn’s di höcheren Interesse ghöische hei. Drum het der Herr Eduard der Chrischte gstellt und ihm afa brichte, es sygi öpper i ds Salon cho und heig sech Zuedringlechkeite gäge d’Frou Gatschet erloubt. «Hesch niemer gseh hie düre dervo springe?»
«Nei wäger, Herr Chilchbärger, i ha wäger nid derwyl gha, uf anger Lüt z’luege.»
Der Herr Eduard het ne-n-aber wyter bhört, öb er keini Übernächtler gha heigi, öb er keis Vagantevolk gmerkt heigi und so wyters. Het sech der Chrischten i Geduld gfasset, so hei syni Roß weniger Reschpäkt gha. Si hei sech mit de Stile gäge d’Bräme gwehrt, mit de Huefe gäge di bluetige Büüch gschlage, d’Chöpf ufgworfen und grangglet. Der Chrischte het eis Mal über ds andere gseit: «Stiu da! — Wottsch ächt!» Und derzue het er hinden ume d’Roß guslet und se gmacht z’zable, bis der Herr Eduard sälber gfunde het, es sygi gschyder, er löj ne la gah, me sygi sünsch synes Läbes nid sicher.
Der Herr Chilchbärger het nid rächt gwüßt, was er 67 söll. E Zytlang het er no dem Heuet zuegluegt. Wo der Chrischte syni beide Roß het agspannet gha und mit mene neue Fueder zrück cho isch, chöme vo der andere Syte der Hans und ds Charlotte.
«Si wärde dänk uf der Büni sy», meint der Hans.
«Wär?»
«E, dyni Buebe, die Schlingle!»
«Was isch mit dene?»
«He, du weisch es dänk, daß si dem Jacqueline syni Röschtiwys abgschnitte hei?»
«Der Fritzli?»
«I weiß nid wele. Chumm, mer wei se jitz ga usnäh.» Alli drü sy d’Yfahrt uuf und uf d’Brügi, und vo dert het me richtig di beide Sünder wi d’Frösche gseh im früsch abgladne Heu umeschwümme.
«Was machet dir da?» rüeft d’Mama.
«Mir hälfe fülle!»
«I will ech de, uf der Stell chömet abe!»
«Mer chönne nid», probiert der Fritzli sech usz’rede.
«Aha, i well ech de», rüeft der Unggle Hans und tuet derglyche, er well über d’Bünileiteren ab cho. I däm Ougeblick chunnt der Chrischte mit sym Fueder der Brüggstock uuf. Mächtig hei di breite Huefen uf em hölzige Bode bolet, und ds Fueder het der Ygang völlig usgfüllt, so daß die ganzi Herrschaft Chilchbärger z’vorderscht vüre het müesse flieh und ganz ybschlosse gsi isch. Dert hei si müesse warte, bis d’Roß abgspannet und gchehrt gsi sy, für näbem Fueder düre hinderenand usez’schlüüffe.
Underdesse sy der Fritzli und der Fredi i ds Tenn abe gchlätteret und dür ds Gäßli uus vüre gsprunge, i der Meinung, si welle sech i ihri Stube flüchten und sech 68 dert verrigle. Aber z’vorderscht im Gäßli isch ne ds Eisi im Schreegmarsch etgägecho und het se mit syne chnochige Hände gfangen und uf em chürzischte Wäg der Frou Gatschet usgliferet. Die het ne du afangen under em Bystand vom Annemarie und vom Eisi e längeri Strafpredig abgla. Si isch rächt ärnscht und fyrlech worde; aber es het du ds Eisi dunkt, die gueti Frou heig z’wenig zueche, und es het welle nachehälfe: «Ja, i der Gschrift steit: Vor einem graue Houpte sollscht du aufschtehe, und dir ganget’s ga schäre, dir Dräcklöcher, daß i no so säge!» Di arme Buebe hei wohl gseh, daß ds Annemarie schier nümme gwüßt het, wie tue, für ds Lache z’verbyße, und hei o schier sech nümme mögen ebha.
Die beide Herre Chilchbärger und d’Frou Charlotte sy, ds Haar voll Heublüemt und Spinnhuppele, dür ds Gäßli vüre cho und hei o müesse lachen ob ihrem Päch i der Schüüre. Aber i der Äßstube hei si du anderi Saiten ufzoge, und der Herr Eduard het wohl oder übel syr Schwöschter müesse Satisfaktion gä und syni Sühn uf der lätze Syte tätschle, bis d’Familieversammlung gfunde het, es tüei’s jitze. Si hei sech aber gloub weniger gschämt als di armi Tante Jacqueline, wo nam z’Abe wi ne bschüttete Pudi i ihre char-à-banc gschloffen und mit mene liechte Päckli i der Hand hei gfahren isch.
VIII.
Jitz chunnt bim Tuusig der Landjeger scho. Dem Annemarie wird sy Losung usgleit. Landjunker und Troubadour. Ds Annelysi git es Guetachten ab
Ds morndrisch het d’Frou Charlotte bim Déjeunieren-Abwäsche — das macht e gueti Bärnerfrou bekanntlech geng sälber — Mittel und Wäg gfunde, dem Annemarie z’placiere: «Wenn me chly besser Ornig hätti und nid syni Schäärene ließ umenandere lige, so wär di dummi Gschicht o nid passiert. Me het dänk syni Augen anderswo gha, anstatt di Buebe z’goume!»
«I ha halt bis jitz o nid gwüßt, daß me mi als Chindemeitli engagiert het», git ds Annemarie ume.
«Es dunkt mi, das wäri no nid z’vil verlangt, e chly zu dene Buebe z’luege!»
Dem Annemarie isch es erspart blibe, z’antworte, vo wägen i däm Ougeblick isch ds Eisi cho säge: «Der Landjeger wär jitz da.»
«Ach, wi dumm!» seit d’Frou Chilchbärger. «Hesch ihm nid grad chönne säge, me bruuch ne gar nid? — Gang schick ne!»
«I han ihm’s gseit; aber er het afa wüescht tue und säge, er löj sech nid für nüt und wider nüt la spränge.»
«Er isch en uverschante Kärli.»
Ds Eisi isch verschwunde, aber nid für der Landjeger ga z’verschicke. Es het gfunde, es wär nid z’verantworte, wenn me di Glägeheit verpasseti, dene Buebe no chly d’Höll heiß z’mache.
Plötzlech flügt d’Türe vo der Äßstuben uuf, und der 70 Röbi chunnt i Todesängschte cho z’springe, umchlammeret d’Mama und plääret: «Mama, Mama, der Landjeger wott der Fredi näh, ds Eisi het’s gseit!» Der Fritzli und der Fredi hei vor em Eisi nid die welle sy, wo so öppis gloube; aber si hei doch für guet gfunde, sech o hinder d’Mama cho z’flüchte. Dere-n-isch d’Gallen übergloffe. Si het der Chly dem Annemarie zuegschoben und isch d’Stägen ab, dür e Hof, uf e Landjeger los, wi ne Wältschhahne. Der Hatschierer aber isch dagstande wi ne Bitz Stockhorn und het’s la über sech abloufe. «Jä nu, Frou von Chilchbärger», het er zletscht gseit, «so wei mer’s jitz für einisch la guet sy; aber es angers Mau gangen i de nid alleini vo hie furt, i bin Ech guet derfür!» Vor em Tor usse het er brummlet: «Di usgschirrete donners Padrizier meine grad hütt no, si chönnen üsereine kujoniere wi ne Hung!»
Ds Annemarie het sech du so bald wi müglech anerbotte, es well mit dene Buebe ga spaziere. «So ganget!» het’s gheiße. Im Dorf unde hei si der Brieftreger atroffe, und dä het der Jumpfer Sunnefroh ne Brief vo daheime bracht. Ds Annemarie het natürlech vor Ungeduld brönnt, ne z’läse. Es isch mit syne Zöglinge hinder der Chilchen ufe, het se-n-a Waldsoum gfüehrt und se la wildele. Äs sälber isch uf d’Chilchhofmuur gsässen und het sy Brief vüre zoge. Vil Gfreuts isch nid drinne gstande, derfür öppis, wo dem Annemarie schier ds Härz abdrückt het: der Papa heig sech uf sym Bureau wider eine müesse la vor d’Nase setze. Er hätti dem Dienschtalter nah söllen avancieren, und jitz heig men anstatt ihn vil e jüngere gwählt. Me sägi, es sygi nume gscheh, wil dä jung Schnufli amene Regierungsrat schwär verschuldet sygi. Aber ds Dümmschten a allem 71 sygi, daß dä unglücklech Peter Harzchopf gmeint heigi, er tüej dem Herr Sunnefroh ne Gfalle, wenn er di ganzi Gschicht i ds Blettli tüej, und jitz nähmi me das dem Papa erscht rächt übel, wo-n-er doch gar nüt derfür chönni.
Ds Annemarie het der Brief zsämegfaltet und mit trüeben Ougen i Chilchhof abe gstuunet. Scho i mängs het es sech glehrt schicke; aber wenn sym Papa es Unrächt gscheh isch, so het’s das schier nid chönne schlücke. Dä lieb guet Papa, wo so schuderhaft gnue ta het, für der Familie di alti Position wider z’erstryte! Und daß es jitz grad no der Peter Harzchopf het müesse sy, wo d’Sach no verschlimmeret het!
Der Verdruß macht d’Lüt sünsch nid z’hübsche, aber bim Annemarie het’s dert düre scho öppis mögen erlyde. Wenn es höhn worden isch und drob syni bruunen Ouge hei afa blitze, so het es nume no meh azoge. Es het kei Ahnung dervo gha, wi schön es isch gsi az’luege, da oben uf der Muuren i sym luftige Summerröckli, under em breite Schattehuet. Es het d’Bei überenand gschlage gha und di schmale Füeß gäge Chilchhof ynegstreckt, und syni luschtige Händ hei gar tuusigs nätt abgstoche vo der vermieschete Muure.
Ob syne Sorge het es di Buebe schier vergässen und o nid gmerkt, daß e Herr der Muure nah cho isch und öppe zäche Schritt vom Annemarie isch blybe stah, wi eine, wo amenen Eidochs zueluegt, wo-n-er nid möcht störe. Es isch der Pfarrer Rütimeyer gsi, en yfrige Chäfersammler, wo alli Tag syni chlynen Etdeckungsreise gmacht het.
«Erchlüpfet nid», seit er zum Annemarie, «i wott Ech nid störe, i sueche Chäfer.»
Jitz springt ds Annemarie vo der Muuren abe, und 72 zwar, wil es vor em Herr Pfarrer doch nid het dörfe voltigiere, i Chilchhof yne. «Me sött würklech meine, i hätti öppis vo mene Chäfer a mer. Verwiche het mer der Houpme Chilchbärger gseit: ‹Was chunnt da für ne Donnergueg?›»
«Öppe doch nid! — Er isch doch geng der glych Gspaßvogel.»
«Wüsset Dr, Herr Pfarrer, i bi halt under Blitz und Donner hie acho.»
«So, so? — Das sy di Chnabe Chilchbärger.» Das het welle säge: «die kennen i wohl, aber wär bisch du?» — Und wil ds Annemarie nüt anders geantwortet het als «ja», so het der gwunderig Herr Pfarrer wyter gfräglet: «Und das wird öppe d’Gouvernante sy?»
«I sött nöue», meint ds Annemarie, «aber es isch mer nid drum. I bi ds Annemarie Sunnefroh.»
«Särviteur, Särviteur! Das freut mi, i kenne der Herr Papa. Wi geit’s ihm?»
«So so lala.»
«E was?»
Jitz het du eis Wort ds andere gä, und di beide sy hübbeli i ds Dampen ynecho. Vo der Ungrächtigkeit und Schlächtigkeit vo de Lüt sy si uf ds Los vo de Guetmüetigen i diser Wält cho, und ds Annemarie het ds Bechli vom Gspräch so gwüßt z’reise, daß es du glücklech di Frag het chönnen abringe, wo-n-ihns sit sym Abschid vom Liechti geng no plaget het, nämlech, daß es alli Bott wider uf e Spruch gstoßen isch: «Selig sind die Sanftmütigen.» «Wi mängisch», het’s gseit, «han i doch i de letschte Tagen es Troschtsprüchli gsuecht! Aber so gwüß daß i my Bibel ufta ha, bin i geng wider da druuf gfalle.»
73 Der Pfarrer verzieht sys glattrasierte Muul zu mene Lachen und seit: «Dir heit das schynt’s nötig! Agseh tät men Ech’s zwar nid juscht.»
«Gar nid han i’s nötig, grad juschtemänt das nid! Afange bin i scho vo Natur vil z’guetmüetig, und de fallt mer no äxtra bi jeder Glägeheit öppis uf d’Nase.»
«Ja nu, nämet, was Dr überchömet! Der lieb Gott weiß am beschte, was mir für Wägzehrung bruuche. Da treit’s nüt ab, i der Bibel umenand z’hüschtere, für das z’sueche, wo me grad im Ougeblick am chüschtigschte findt. Folge mueß me. Dir chönnet nid wüsse: Wenn jitz der lieb Gott juscht wott, daß eis bsunders Wort i Euch Gstalt überchunnt, so gäbet Ech här derfür. Dir wärdet Ech’s nid reuig sy! Es heißt ja nid: Sei sanftmüetig! Nämet’s nume so, wi’s heißt: Sälig sind die Sanftmüetige. ’s isch nid e Befähl. Und de vergässet nid der Lohn, d’Verheißung!»
«Ja äbe; Herr Pfarrer, grad a der Verheißung blyben i geng stecke. Wi söll i das verstah mit däm Ärdrych? Üsereis chunnt doch nie derzue, o numen e Bitz Ärdbode zu Eigetum z’ha. Und gwöhnlech bringe doch ehnder die der Ärdboden i ihri Gwalt, wo toll chönnen ellbögle, und nid di Duuche.»
Hätti der Pfarrer gwüßt, i weler Chlemmi ds Annemarie isch, so hätt er a dene Worte chönnen errate, daß es us Abergloube gfragt und vom Pfarrer es Orakel welle het, statt nere Bibeluslegung. Er hätti ja de gwüßt, daß ds Annemarie dür e Herr Houpme zum Bsitz vo Ärdrych chönnti cho, aber nid wohl dür e Peter Harzchopf. Ohni öppis vo däm Chummer z’vermuete, het er dem Annemarie sys Beschten i guete Treue gä und dermit o das, was es grad het sölle lehre.
74 «Das isch vil liechter z’verstah, als Dir meinet», het er geantwortet. «Dir müesset bi däm Ärdrych, wo da de Sanftmüetige verheißen isch, nid a Mutte, Fure, Rueten und Jucherte dänke. A menen anderen Ort, im Glychnis vom Säemann, redt üse Herr vo de Möntschen als vom Bode. Und ungfähr eso chönnt’s hie o gmeint sy. Dem Schyn nah sy zwar o d’Möntschen i de Händ vo de Gwalttätige; aber mit dem Härz ghöre si de Sanftmüetige, und wär d’Lüt für sech het, het o ds Land i de Händ. Uf alli Fäll isch es sech scho derwärt, e Versuech z’mache mit der Sanftmuet, Jumpfer Sunnefroh!» Dermit het der Pfarrer afa lachen und dem Annemarie d’Hand dargstreckt: «Jitz mueß i öppis ga tue, aber wenn ig Ech zu Dienschte sy cha, so söll’s mi geng freue. Särviteur, Jumpfer Sunnefroh, und en Empfälung dem Herr Papa!»
Ds Annemarie het höflech danket und isch zu syne Zöglinge zrück, wo underdessen am Waldbord ob der Chilche graußet hei.
Wo si gäge Mittag zum Gartetor cho sy, isch ne der Herr Houpme begägnet und het ne zuegrüeft: «Aha, Buebe, hütt am Namittag chönnet dir jitz de zeige, was mit ech isch; me geit mit dem Chrischten i Sädel ufe ga heue!» Und wo si mit där Botschaft dem Huus zue galoppiert sy, het der Herr Hans der Jumpfer Annemarie der Arm botten und im Wytergah gseit: «Und mir hei de am Aben üsi Fête. Ds Annelysi het is alli zur Heueten yglade.»
«Ja, darf me de da gah?» fragt ds Annemarie schüüch. Es isch ihm scho unagnähm gsi, däwäg mit dem Herr Houpme dür e Garten y z’cho. Er het’s wohl gmerkt, aber grad descht feschter het er’s a sech zoge. 75 «Natürlech dörfet Dr. Dir müesset sogar, sünsch näme si ’s im Lächehuus übel, ’s isch öppe dumm gnue, daß ds Charlotte nie chunnt. Äs und der Eduard meine geng, si vergäbe sech öppis, wenn si bi mene Lächema zueche sitze. — Aber mir gange! Und mer wei dä Namittag no chly ga hälfe heue, das dunkt se de luschtig.»
Die Idee het’s dem Annemarie scho besser chönne. Es het sech im stille gfreut wi nes Chind. Ds Morgenässe — so het men ehmale z’Bärn dem Mittagässe gseit — isch dem junge Volk ewigläng vorcho; aber d’Frou Charlotte het ne nüt gschänkt, da het alles Borzen und Fägnäschte nüt abtreit. Und was öppe no isch z’ersinne gsi, für se nachhär no z’versuume, das isch gscheh. Du het’s du no nen ellelängi Predig gä, was alles me de nid dörfi, und du ändlech het me se la loufe. Si sy dervo gstürmt, wi di dürre Bletter im Bysluft, gäge d’Schüüre zue. Aber dert sy nume no der Chrischten und der Gottfried gsi. Si hei agspannet.
Alli andere sy under em Kommando vom Annelysi scho im Sädel obe gsi und hei uf der große Bärgmatte ds Heu i Wälm zsämegrächet. Wo ds Annemarie mit de Buebe bim Lächehuus agrückt isch, het der Chrischten ehnder e chly suur drygluegt; aber er het nüt gseit. Der Gottfried hingäge het sech öppis druuf z’guet ta, daß er i den Ouge verstandi z’läse. «Weit dr ryte, Buebe?» seit er, und di beiden eltere sy vo eim Bei uf ds andere ghopset und hei gseit: «Ja, o ja!»
«Aber trohlet mer de nid abe!» seit ds Annemarie.
So ungalant wär aber der Gottfried nid gsi, daß er hätti d’Jumpfer Sunnefroh la hindehär loufe. Er het es Ladli uf e vordere Leiterwage bunde, und der Chrischte het sogar no nes großghüslets Chüssi us em Bärnerwägeli 76 greicht, damit ds Annemarie ds Gholper e chly besser mög erlyde. Er het ihm uf e Wagen ufe ghulfen und ihm der Röbeli uf d’Schooß gä. Der Gottfried het der Fredi uf ds Zuederhandroß glüpft und der Fritzli uf e Vonderhänder. Du het er d’Geisle gno und isch näbem Zuederhandroß här gloffe. Der Chrischten isch bis zum Bärg uf der Diechsle vom zwöite Wage gsässen und du z’Fueß hindenache cho. Ds Annemarie het sy Rollen als Madonna uf em Leiterwage prächtig gspilt, und d’Lüt hein ihm mit Wohlgfalle nachegluegt. Di beide Rüter hingäge hei ihre ritterleche Gnuß im tiefschte Härz mit nere gwüssen Angscht zalt. Si hei under ihrne machtlose Podäxleni e lybhaftigi Großmacht gspürt, und das isch nid grad es agnähms Gfüehl. Chrampfhaft hei si sech a de Chometschyter gha und sech ygredt, es sygi schuderhaft «fein». Eigetlech het’s ne rächt gwohlet, wo men uf der Bärgmatte zwüsche d’Wälm yne gfahren isch und der Gottfried der eint linggs und der Köbi der ander rächts ab em Roß gno und in e Heuhuuffe bängglet het. Ds Annemarie isch ab em Wage gsi so flingg wi nes Vögeli und het der Näschtbuz näbenuus uf nes Schöchli treit. Me het di beiden anderen o derthi gschickt und ne gseit, si sölle schön da warte, si chönne de nachhär wider ryte. Und du isch der Wärchet losgange. Der Chrischte het d’Roß gfüehrt, der Sumichrascht het linggs und der Köbi rächts ufe gä, der Gottfried het uf em Wage tischet, und ds Wybervolk het suber nachegrächet.
E Zytlang het ds Annemarie zuegluegt und sy hälli Luscht dranne gha, wi das Fueder gwachsen isch. Vo Zyt zu Zyt isch d’Muetter Annelysi mit mene Räche ds Fueder ga strählen und het, was lugg gsi isch, wider 77 abgno. Jitz isch es du ds Annemarie acho, äs well o öppis tue und nid nume Mulaffe feil ha. Am luschtigschte het’s ihns dunkt, wi di beide Bursche ds Heu ufgablet und wi Fahne zum Fueder treit hei. Es nimmt di erschti beschti Gablen und fat o a ufe gä. Es het di spöttische Blicke vom Wybervolk nid g’achtet, wo gseit hei: «E Herrjere, wettigi Hämpfeli! Wenn alli so wette, so hätte mir bis i Wymonet Heuet!» Der Gottfried hingäge het dem Annemarie syni Hämpfeli geng ab der Gable gno, wi wenn’s di schönschte Meie wäre, und bald der Köbi, bald der Sumichrascht mit ihrne schwäre Gableten äxpräß e chly la warte.
So sy si am beschte dranne gsi, wo der Herr Houpmen uf em Fäld erschinen isch. Es het ne niemer g’achtet — nid emal di drei Buebe, wo ihres Schöchli längschtes verzatteret gha und ob ihrne Pürzelböum Himmel und Ärde dürenandere gschüttlet hei. Undereinisch merkt ds Annemarie, wo-n-es grad e Gablete voll het wellen ufe gä, daß es nüt meh uf der Gable het. Der Herr Houpmen isch ihm nachegschliche gsi und het ihm mit mene gschickte Griff sys Burdeli ab der Gable ghäägglet. So isch es du bald mit ärschtigem Schaffe, bald mit allerhand Gspäß wytergange, und im stille het es jedes sy Freud gha dranne. Wo der Gottfried der Bindboum uf ds letschte Fueder het gleit und der Köbi ds Wälleseil mit Händen und Füeße het azoge gha, isch, wär’s chönne het, uf ds Fueder ufe gchlätteret. Dene Buebe Chilchbärger het der Köbi vom Fueder aben es Seiländi zuegworfen und ne gseit, si müesse da dranne zieh — aber fescht, daß ds Fueder im Rank uf d’Straß nid öppen umlääri. Si hei alli drei us Lybeschräfte näbedsi bärguuf zogen und gmeint, ihne sygi’s z’danke, 78 wenn’s e keis Ungfell gäbi. Da lat der Köbi ds andere Seiländi la gah, und di drei Helde hei alli Vieri i d’Luft ufe gstreckt. Der Chrischte het ne du uf em allerletschte Wage, wo nume no nes halbs Füederli gä het, es schöns Huli gmacht und isch däwäg mit nen abe gfahre. Zletscht — über der Falkeflueh isch scho der Mond ufe cho — sy nume no ds Annemarie und der Herr Houpmen uf em Fäld gsi und sy, ohni vil z’brichte, seelevergnüegt gäge ds Bärgli abe gloffe. Es isch keis Wülkli am Himmel gstande, und über em Thunersee, wo men im Abeddusem nümme het chönnen underscheide, sy groß und still und prächtig d’Schneebärge gstande.
Jedes vo dene beiden isch under em Ydruck vo däm schönen Abe i syni bsundere Gedanke versunke gsi. Dem Herr Houpme richtig het me scho am Gang agseh, daß er sech als Eigetümer vo mene schöne Bitz Bärnerland gspürt het, und es isch allwäg e chly us däm Gfüehl usecho, wo-n-er du zum Annemarie seit: «Das isch jitz doch schöner als d’Ussicht vo der Brunngaß — oder nid?»
Dem Annemarie het di Frag e chly wehta, wil es allimal, wenn vo der Brunngaß d’Red gsi isch, a di unerfüllte Wünsch vo sym Papa het müesse dänke.
«Ja», seit es, «schön isch es, und glücklech, wäm es gä isch, sys Läbe hie zuez’bringe!»
«Ja, ’s isch wahr; aber kurios isch es, daß die, wo’s i der Hand hätte, das z’gnieße, doch geng wider anderswohi müesse.»
«Müesse?»
«Ja, müesse! Warum, chan ig Ech jitz nid säge.» Uf das hi sy si beidi e Bitz wyt näbenandere gloffe, ohni nes Wort z’säge. Erscht, wo si gäge ds Lächehuus zue 79 cho sy, seit der Houpme zum Annemarie: «Es gäb e Wäg, für das Müesse machen ufz’höre, ei einzige Wäg!»
Mit däm sy si wider under d’Lüt cho, und ds Annemarie het sech müesse na syne Bueben umtue, für z’rächter Zyt mit nen i ds Schlößli z’cho. Es isch froh gsi, vom Herr Houpme wäg z’cho, wil’s ihns dunkt het, me sött ihm sys Härzchlopfen agseh.
«Also de dä Abe!» het es ne hinder sech no ghöre säge. Aber es isch ihm i däm Ougeblick emel no nid usgmacht gsi, öb es würklech zur Heuete gah welli.
*
Ungfähr zur glyche Stund sy z’Bärn zwe jungi Manne gäge Waberen use gwanderet und hei uf ihri Art i der Schönheit vo däm hilben Abe gschwelget. Es isch der Adolf Gatschet gsi, wo der Peter Harzchopf über e Sunntig ga Chiltderf use mitgno het. Der Peter het sy Guitarren umghänkt gha, damit er der Mama Gatschet d’Yladung mit nes paar luschtige Lieder chönni verdanke. Beidi sy vo Härze froh gsi, der Stadt e chly chönne der Rügge z’chehre, ganz bsunders aber der Peter, däm’s mängisch z’Bärn inne schier e chly ungmüetlech het welle wärde. Je wyter si uf ds Land use cho sy, descht meh isch dem Peter ds Härz ufgange, und sy guete Luun het o der Dölfi agsteckt. Es isch dene beidne gange wi no vilnen andere Lüte: si hei ganz vergässe gha, wi schön ds Bärnerland eigetlech isch. Vo Zyt zu Zyt frylech isch der Peter e chly eisilbig worde. Der Dölfi het das eifach dem schönen Abe zuegschriben und dänkt, es syg eso nen Art Andacht über sy Fründ cho. Der wahr Grund vo der Schwygsamkeit isch aber gsi, daß der Peter i syne Gedanken amene ganz bsundere 80 Glück etgäge gangen isch. Ja, Fäld und Wald sy herrlech gsi, d’Bärge nid zum säge schön, und di weichi warmi Abedsunne het alles verguldet, was si no het mögen errecke; aber, was isch das alles zsäme gsi gäge d’Ussicht, villicht no hütt am Abe ds Annemarie Sunnefroh z’gseh! Daß si welle der Rank über Gerzesee näh, isch bim Peter usgmachti Sach gsi. Aber nütdeschtweniger het’s ne dunkt, es wär nid z’verantworte, wenn si z’Bälp vorby gienge, ohni dert no ne Höck z’näh. Der Dölfi het gar nüt derwider gha. Afange het ne der Durscht nid minder plaget als der ander, und im stille het er dänkt, si versuume sech de und heige de nümme Zyt, der Abstächer über Gerzesee z’mache. Der Peter hingägen isch i däm Luun gsi, wo me der Ougeblick bis zum letschte Bodesatz wott uschüschten und meint, der Tag heigi keis Änd und me bringi alles zwäg, was eim öppe no grad z’Sinn chömi.
Uf nere Loube vom Wirtshuus z’Bälp hei si sech nidergla und a ihrem Bier wohlgläbt. Scho nam erschte Glas het der Drahtgügger sy Guitarre vüre gno und afa singe. Mängen isch im Vorbygah en Ougeblick blybe stah und het sy Freud gha a ds Peters Lieder. Aber der tiefscht Ydruck hei si uf e Sänger sälber gmacht. Ob allem Singe sy syni Gedanke voruus gfloge, und ob allem Trinken isch ihm der Muet gwachse. Het er vo Bärn ewäg bis dahäre mängisch mit dem Schatte grunge, wo der Gedanken a Houpme Chilchbärger ihm über d’Seel gworfe het, so sy di Sorge jitz meh und meh verfloge wi nes Näbelstreifli, wenn’s us em schattige Chrachen a di glaarigi Sunnen ufe chunnt. Ja, en eigetlechen Übermuet het ne-n-ob em Gedanke packt, daß är, Peter, jitz uszieji, für sy Gägner uf sym eigete 81 Terrain ga az’gryffe. Es nähmti ne doch bim tuusig wunder, het er sech ygredt, wenn da nid einisch di ideali Liebi über nes nüechters Arrangement würdi der Sig dervo trage! So wi-n-er ds Annemarie mit sym guete Härz und syr große Möntscheliebi afange gkennt het, hätti’s doch kurios müesse gah, het er gmeint, wenn es sech dür Familievorurteil und Vermögesrücksichte hätti la gfangenäh. Isch nid d’Art und Wys, wi-n-är mit dem Annemarie Bekanntschaft gmacht het, ds Ungünschtigschte gsi, was me sech het chönne dänke? Und trotzdäm — das het er ds sältmal wohl gmerkt — het er scho mit synen erschte Lieder das Vögeli gfange. Und du di ideali Fründschaft am Chrankebett vom Liechti! Nei, bim Guggerli, wenn e schöne Namen und es Landsitzli sötte möge grecke, für das alles dürz’tue, de wett är überhoupt vo Wält und Läbe nüt meh wüsse. Und mit mene freudige Trotz isch er wider i d’Saite vo syr Guitarre gfahren und het es neus Liebeslied agstimmt und dernah wider eis, und der Dölfi het’s dunkt, er heigi der Drahtgügger no nie eso ghört.
Der Mond isch scho hoch am Himmel gstanden und het i de Wälleli vo der Gürbe glitzeret, wo di beiden ändlech wider ufbroche sy, für dem Bälpbärg nah gäge Gerzesee ufe z’wandere. E Müller, wo sech i menen andere Wirtshuus versuumt gha het, isch ne, no gäb si vo der Landstraß abgange sy, mit dem lääre Wage vorgfahre. Dem Peter isch der Übermuet scho so i de Glider gsässe, daß er sech nid het mögen ebha, uf dä Müliwagen ufe z’gumpen und dert obe wider afa z’juheie. Hätte si nid jitz müessen abbiege, so weiß kei Möntsch, was er i sym Übermuet no agstellt hätti. Der Fuehrmen isch froh gsi, wo-n-er d’Studänte het gseh in 82 en andere Wäg yschwänke. Im Wyterwandere het der Dölfi zu sym Kamerad gseit: «Du chunnsch gwüß no einisch under nes Fuehrwärch!» Und der Peter het ihm g’antwortet: «I allwäg scho ehnder als du mit dym dicke Buuch; aber weisch, das tät mir nüt, ehnder chäm de der Wagen us em Glöis.» Lang no het me di beide ghöre holeie. Erscht, wo der Wäg stotziger worden isch, sy si stiller worde, und du sy si bald mit däm Wäg im Wald verschwunde.
*
Im Lächehuus z’Gerzesee isch es underdesse meh stillvergnüegt als lut zuegange. Oben a der länge Tischeten isch der Herr Houpme gsässe, zwüschem Chrischten und dem Annemarie, und de sy schön dem Alter und der Ornig nah ds Chrischtes Chinder und d’Chnächte cho und wär sünscht no ghulfe het bim Heuet. Alli sy mit ihrne Blicken am Herr Chilchbärger ghanget. Dert het ds Annelysi geng zerscht uftreit, und mit andächtigem Gluscht het me gluegt, was es gäbi. Derzwüsche hei si mit gspitzten Ohre glost, was ne der Herr Houpme vo Neapel, vo Chriegserläbnisse, vom Vesuv, vo Ärdbäbe, Lava, Cholera und Röuber brichtet het. Vorässe, Späck und Bohne het’s öppen alli Jahr gä; aber der Herr Houpme het nid alli Jahr Urleb gha, und drum isch e chly öppis Apartigs a der hüürige Heuete gsi. Ds Annelysi het geng müesse cho schmähle, si sölle sech doch o derzue ha und nid ob em Lose Spys und Trank vergässe. Es isch ihm nid so ärnscht gsi dermit, es het ja wohl gwüßt, daß me ds Muul nid zum Losen und d’Ohre nid zum Ypacke bruucht. Nume ds Annemarie het mängisch schier Angscht übercho, es spräng ihm jitz 83 de no d’Späckbröcheli dür d’Ohren use. Wo der Handhärfeler im Dröschtenn usse het afa ufmache, het’s den einte dinne no gar nid pressiert mit lüpfe; aber der Herr Chilchbärger het uf ds Annemaries Stirne Schweißtröpf gseh und nid gwüßt, ob die nume vo der Wermi chömen oder ob’s ihm öppe gar no welli gschmuecht wärde. «Wei mer eine ga ha zsäme?» het er zu syr Nachbarin gseit und se dermit us ihrer gheime Drangsal erlöst.
Wo si vor d’Chuchitür use cho sy, i di chuehli Mondnacht use, het’s dem Annemarie wider gwohlet. Schön und fründlech isch ihm dä Ougeblick d’Wält wider vorcho. Wohl, es Landläbe wi das, das hätt ihm’s doch chönne. Es het jitz gseh, wi der Hans Chilchbärger mit syne Lüte het gwüßt umz’gah, so fescht und sicher, und wi si mit ehrlechen Ouge zue-n-ihm ufgluegt hei. Im Afang isch es ihm gar gspässig vorcho, daß der Houpme der Chrischten und ds Annelysi duzet und si ihn g’ehret hei, wo-n-är ja doch dem Alter nah ihre Suhn hätti chönne sy. Aber jitz isch ihm das scho ganz glöufig worde, und es het gspürt, daß das Verhältnis nüt Erzwunges isch. Di überlägeni und doch so fründlechi Art vo däm Junker nach altem Schnitt het’s dem Annemarie gruusam guet chönne.
Im Tenn inne hei sech es paar Burschen und Meitscheni wi ufzoge — langsam und doch luschtig — dräjt. Si hei nid lang zuegluegt gha, so gspürt sech ds Annemarie undereinisch im feschten Arm vom Herr Houpme, wo-n-ihms i mene luschtige Ländler über e holperige Tennbode wäg dräjt. Di andere sy alli uf d’Syte gstoben und hei bockstill däm schöne Paar zuegluegt.
84 «Muetter, Muetter! Chumm lue!» isch ds Meieli, ds Chrischtes Meitschi, zur Chuchitür y ga rüefe, und d’Muetter Annelysi isch cho z’springe, so guet si no möge het. Mit ygstemmte Hände het si zuegluegt und mit den Ouge glachet, aber gseit het si nüt. Wo se der Houpme gseht, lat er ds Annemarie fahren und seit: «Seh, Annelysi, häb o no eine mit mer!» Aber ds Annelysi het gseit: «Ja, jitz o no! Mer chäme ja i d’Brattig zsäme», und isch dervo gwatschlet.
Es isch nümme wyt vo Mitternacht gsi, wo sech der Herr Houpme mit dem Annemarie uf e Heiwäg gmacht het. D’Nacht isch eso schön gsi, daß es ne gar nid pressiert het. Langsam sy si vo hinde gäge ds Schlößli zue cho, und der Hans het vor luter Mondschynsäligkeit «Santa Lucia» gsürmet, da blybt er undereinisch stah und seit: «Still! Loset!» — Vom Schlößli här het men öppis wi Musik ghört. Hübscheli sy si näächer gange. Und geng dütlecher het men e Singstimm und e Guitarre chönnen underscheide. Es isch offebar änet dem Huus gsi, im Garte vorne. Mit Härzchlopfen isch ds Annemarie dem Houpme nachedüüßelet, i Torbogen under der Äßstube. — Di Stimm! Ds große hölzige Tor isch zue gsi. Am liebschte wär jitze ds Annemarie dervo gschliche; aber der Gwunder het ihns doch zwunge, ga z’luege, ob es sech trumpiert heigi. Der Houpme het ihns zueche gwunke. Er het dür ds einte große Guggloch vo der Türe glüüßlet, ds Annemarie dür ds andere. Und was hei si gseh? Der Garten isch im volle Mondglanz dagläge, uf allne Rosestöcken und uf em gazon het’s silberig glitzeret wi usgläärti Glaschrälli, und ds Springbrünnli z’mitts im runde Weier het ganzi Hämpfeli vo Stärnli i d’Chrone vo der 85 Truurwyden ufe gworfe. Nei, die Pracht! Und z’mitts im Hof, mit de Fließen im tiefe Schatte vom Südflügel, mit dem verstrublete schwarze Chopf im volle Mondschyn, steit der Peter Harzchopf mit syr Guitarren und singt us der ganze Chraft vo syr romantische Liebeszueversicht. Es isch ihm ärnscht gsi mit syr Huldigung, das het me scho syne Worten aghört. Wo si derzue cho sy, het er grad gsunge:
Laß uns in der Liebe lichte Himmelsweiten
Aus der Starken hartem Bann hinübergleiten,
Daß zurück wir kehren reich an edlen Gaben,
Die Zerschlagenen und Armen zu erlaben.
Sanft zerfeilend ihre goldnen Sklavenketten,
Wollen vor der Selbstsucht Schergen wir sie retten.
Mag der Speer des Hasses unsre Brust durchbohren,
Was du liebend um sie littst, ist nicht verloren.
Wahre Liebe kann im Sterben nicht erbleichen;
Dienend, leidend wird sie doch ihr Ziel erreichen.
E Zytlang isch es rächt schön gange, so daß der Herr Houpme no ganz gärn zueglost het. Nah-ti-nah hei du aber i der Nachbarschaft d’Hünd afa bälle, und grad nam letschte Värs isch überoben e Felladen ufgfloge, und e nid grad ängelhafti Stimm het i Hof abe grüeft: «Was söll das gä? Machet, daß Dr furt chömet!» Und wo der Peter no nid grad abgä het, het’s du no gheiße: «Me rüeft der Landjeger, wenn Dr nid ganget!»
Ergerlech über sy prosaischi Schwägerin chehrt sech der Houpme Chilchbärger gäge ds Annemarie und seit ganz hübscheli: «I gloube, dä syg a di Lätzi cho!» Us der Fyschteri isch ekei Antwort cho, und wo der Houpme neecher luegt, merkt er erscht, daß er ganz allei da steit. Ds Annemarie isch scho lang dervo düüsselet und im obere Huus verschwunde gsi.
86 Der Peter het du offebar ds Gfüehl gha, er findi nid ds Ghör, wo-n-er druuf ghoffet het, oder am Änd heig ne der Dölfi, wo am Tor versteckt bliben isch, us Bosheit a ds lätz Ort greiset. Er het sy Guitarren under en Arm gno und isch mit schwäre Schritte dem Gartetor zue.
Di beide sy scho bald z’Chiltderf äne gsi, wo-n-es wider ganz gstillet het, vo wägen ei Hund het der ander gweckt, und jede het dem andere der Alarm wyter gä, ohni eigetlech z’wüsse, warum er ufbegährt.
Scho wo der erscht Hund agä het, isch ds Landjegers Frou erwachet, het es Chehrli glost und du ihre Ma gweckt: «Du, es isch allwäg öppis nid Guets. D’Hüng tüe wi lätz. Dem Lose nah isch es bim Schlößli obe. Söttisch ächt nid ga luege?»
«Häb Chuscht! Für daß si mer de no einisch a Gring fahrt? Die söu jitz säuber luege!» Dermit isch für ds Landjegers dä Nachtlärmen abta gsi.
Im Lächehuus äne, bi ds Megerts, het me vo däm allem nüt gmerkt. Es isch niene meh Liecht gsi, und alles het syni müede Glider i mene wohlverdienten und sälige Schlaf gstreckt. Einzig i der Stube vo Chrischten und Annelysi het me näbem Schwarzwälderzyt no öppis ghört. Ds Annelysi het syni Ydrück vo däm Abe no resümiert: «Es wär mer richtig notti rächt, wenn er hürateti. Er blib emel de wider hie u me wüßt o, mit wäm daß me’s z’tüe hätti. Disen isch e längwylige Sürmel. Dä het nüt im Gring weder allne Lüte ds Bluet unger de Negel vüre z’drücke. U wenn er scho einisch füfi ließ la grad sy, so lat ihm seie nid Rueh. Nei, alls zsämegrächnet, wett i wäger nüt lieber, weder daß der Herr Houpme hürateti. Weder die da, di 87 Jumpfer Sunnefroh, isch nid, was er manglet. Ds Gfräsli wär ja nid leid und e gäbigi wär’s o; aber ds Gstell isch nüt nutz. Lue, so eini sött de Buebe ha! — Düecht’s di nid o? — Du!» Ds Annelysi hout mit syr schwäre Hand dem Chrischten uf ds Dachbett.
«He?» seit der Chrischten us em Schlaf use.
«E z’tüüner abenangere! Mueß jitz scho pfuuset sy? Da lasch mi di längschti Zyt la laferen u losisch nid emal.»
«Was hesch gseit?»
«Hättisch glost; I säge’s nid no einisch.»
IX.
Es chutet um ds Lächehuus. Der Herr Eduard het e gueten Yfall. Syni Buebe stelle Betrachtungen a über ds Wachstum vo de Haar. Bueß- und anderi Träne
Am andere Morge hei d’Chilcheglogge vo Gerzesee grad so fründlech zur Predig zsämeglütet wi a jedem andere Sunntig, aber im Schlößli hei si nid so rächt agschlage. Alt und jung isch meh oder weniger schlächter Luun gsi. Scho bim Déjeuniere het’s agfange. Eigetlech hätti der Herr Hans sy Schwägerin gärn mit däm Ständli ufzoge; aber er het dem Annemarie z’lieb nid dervo wellen afa. Hätt er ghört, wi d’Frou Charlotte dem Annemarie churz vorhär, wo-n-es vo der Heuete het afa brichte, beizt het: «A Euch isch halt es Buremeitschi verlore gange», so hätt er sech villicht nid mögen ebha, nere mit däm nächtlechen Abetüür umez’gä. Daß öppis nid Guets i der Luft isch, het er scho gmerkt gha. Me het’s chönnen a de Gsichter abläse. Und drüber y isch er eigetlech mit sich sälber nid zfride gsi, wil er nächti wider e schöni Glägeheit het la verstryche, dem Annemarie mit der Sprach usez’rücke. Daß er der Befähl zum Dienscht i syr Garnison scho sit es paar Tagen im Sack umetreit het und d’Abreis nid länger meh het chönnen useschiebe, het er no niemerem gseit gha.
Jedes isch froh gsi, sech vor de suure Gsichter chönnen i d’Predig z’flüchte. Aber statt rächt guet z’losen und ob der Predig sy schlächte Luun z’vergässe, het es jedes i der Chilchen ungstört däm nachegrüblet, was ihn’s g’ergeret het, und isch i der glyche Gmüetsverfassung wider hei cho.
89 Ds Annemarie, wo geschter sy hälli Freud gha het a däm fridleche Geischt im Lächehuus, het’s wider derthi zoge, und es isch, sobald es schicklech het chönnen abcho, dert hindere, für nes paar fründlechi Wort z’ghöre. Aber da het e schwäri Enttüüschung uf ihns gwartet. O hie nüt als suuri Gsichter! Es het dermit agfange gha, daß am früeche Morge keine vo de Buebe het welle ga grasen und vom andere Mannevolk o niemer sech het welle zueche la. Der erscht, wo d’Sägesse zur Hand gno het, isch der Chrischte sälber gsi. Er het nid emal Wäses druus gmacht. Im Gägeteil, es het ne-n-im stille glächeret, syne Buebe z’zeige, daß men übel dranne wär, wenn me sech uf si wetti verla und nid di Alte no da wäre, wo zletscht und am Änd doch de no d’Sach binenandere bheige. Chäch und ärschtig het er usgwäjt, wi wenn er mit jedem Hieb wetti säge: «Wohl, Pürschtle, euch will i de no zeige, wär Chrischten isch», und d’Pfyffen isch ihm derzue wi ne Zytplämpel i der Zahndlücke hin und här gange.
Di Gschicht hätti gar kei üble Rank gno, wenn nid Annelysi gsi wäri. Aber wo das der Vatter a der Arbeit gseh het, isch ihm ds Füür i ds Dach gschosse. «So?» het es gseit, «verstanget dir ds Bure däwäg? Wartit nume, euch will i lehre lüpfe!» Mit mene tolle Gäzzi voll Brunnewasser isch es d’Stägen uuf i Gade: «Seh, Burscht! Schämit dir ech nüt, der Vatter alleini la z’grase? I will ech hälfe der Fuulhung mache, euch! — Hüscht! Use mit ech!» Es het amene jeden e tolle Platsch Wasser über e sturme Chopf abe gläärt und du erscht no mit dem lääre Gäzzi ufzoge, wi wenn’s no handgryfflecher wärde wetti. Me het du aber für guet 90 gfunde z’lüpfe, isch i d’Hose gschloffe, het es Steifeßli gsuecht und e Sägessen und isch schandehalber dem Vatter nachetschirgget. Aber grückt hei si nüt. Drum isch der Muetter ihre Zorn o nid so gleitig verrouchnet. Und wo du gar no keine sech i der Chilche zeigt het, isch es du no einisch losgange.
Ob allem Ufbegähren isch ds Annelysi nume geng no ergerlecher worde. Es het gar vil uf mene schöne, fridleche Sunntig gha, und nüt isch ihm so zwider gsi, als wenn’s a mene settige Tag het müesse ga «der Utüüfel» mache. Bhüet is, dem junge Volk het es ja sy Sach o gönnt, aber Ornig müessi sy i mene Burehuus, es löj sech nid vo der uvernünftige War la d’Füüli vormöögge. Aber äbe, so syg ds Mannevolch! Puntenööri heig’s grad libermänt ekeis, u wenn äs nid luegti, so gieng bald alles d’Schyßgaß ab.
So het’s um ds Huus ume gchutet, wo ds Annemarie ahnungslos sech i ds Annelysis Husfride het welle flüchte. Es isch e chly verläge gsi und het nid rächt gwüßt, was es wott säge. Ds Annelysi het ihm scho der Grueß erwideret, aber es het furtgfahre wüschen und Ornig machen und syni Lüt hiehi und derthi poschte, daß es nume so gstobe het. Aber derby het’s äbe doch gstillet. Ds Annemarie het ume furt wellen und gseit, es well se nid cho versuume. «Nei, nei», het’s du gheiße, «hocket ume chly, Dir versuumet is nüt!» Und es isch nümme lang gange, so isch ds Annelysi zum Annemarie ga sitze. Gseit het es frylech no nes Chehrli nüt; aber nah-ti-nah isch es doch fründlecher worden und het du ändlech wider afa schmähle, so schmähle, wi me’s öppe macht, wenn me möcht yränke, ohni sech öppis müesse z’vergä. O, wenn ds Annemarie nume 91 gwüßt hätti, wi-n-es amene jede Glid vo där große Hushaltig zum Fridesängel worden isch! Chuum isch es da gsi, so het niemer nüt meh dörfe säge, jedes het sech für sy Teil gschämt und nume no sy Sach gmacht, für d’Spure vom Ufride z’verwüsche.
Underdessen isch der Houpme Chilchbärger i syr Stuben uuf und ab gloffen und het e schwäre Kampf usgstande. Hätt er uf sys Härz allei glost, so wär’s bald etschide gsi. Hütt no hätt er ds Annemarie gfragt, ob es nid sy Frou sy möchti. Aber wenn er a Neapel und a sy Carrière dänkt het, so isch ihm der Muet wider etfalle. Der Dienscht quittieren und heicho — das het ihm doch nid rächt yglüüchtet. Sech versprächen und de i Dienscht und villicht gar i Chrieg — nei, das het ihm’s o nid chönne.
Er isch no nid wyter gsi i synen Überlegunge, wo me zum Ässe grüeft het.
Bim Ässe het me du verno, der Herr Houpme welli verreise, er gangi no hinecht ga Bärn, für ds morndrisch mit dem erschte Zug furtz’cho. Ds Annemarie isch ganz verschmeiet gsi ob der Neuigkeit und het natürlech nüt meh mögen ässe. Der Herr Houpme het’s wohl gmerkt, het aber nüt derglyche ta, und d’Frou Charlotte het dem Annemarie hurti eis dängelet: «I gloube’s wohl, wenn men e settigi Burechüechleten im Mage het.» — «I bi halt schynt’s doch no z’wenig Buremeitschi», het ds Annemarie nume gseit.
Der Frou Chilchbärger isch der Momänt nid minder kritisch vorcho, als dem Annemarie sälber. Nume het si’s e chly anders agluegt, und ihre Ma o. Jedes het für sich dänkt: Der Himmel weiß, was dem Hans no z’Sinn chunnt. Wenn es scho nid vil well säge, wenn so ne 92 jungen Offizier amene Töchterli der Hof machi, so chönni me halt doch nie ganz sicher sy, daß er nid ungsinnet ne coup de tête usfüehri. Der Herr Eduard het dem Papa Sunnefroh, dem Annemarie und dem Hans alles Guete gwünscht, aber sich sälber o, und drum het er sich ygredt und zu syr Frou gseit: «Mer hei’s schließlech nume da use gno, für z’verhüete, daß es däm Studänt i d’Händ fallt. Daß mer ihm zu nere bessere Partie verhälfe, cha doch niemer von is verlange. Weisch du was, mer schicke’s dä Namittag mit de Buebe ga Chiltderf, zum Jacqueline.»
So ne gueten Yfall, het’s d’Frou Charlotte dunkt, heig ihre Ma lang nümme gha. Und so isch du ds Annemarie mit syne Zöglinge ghorsam ga Chiltderf pilgeret, währeddäm der Herr Houpmen i der Gäged vo Gerzesee syni Abschidsvisiten isch ga machen und sech sünsch uf d’Reis grüschtet het.
Underwägs het ds Annemarie Zyt gha, über alles nachez’dänke, was ihm ds Härz schwär gmacht het. Aber wi neecher si gäge Chiltderf zue cho sy, descht meh isch i syne Gedanke di gueti Tante Gatschet i Vordergrund cho, und drüber isch es nah-ti-nah e chly rüejiger worde.
D’Frou Gatschet isch alles gsi, nume nid, was men es Wältchind heißt. Und so isch o ihri Campagnen e Wält für sich gsi. Na der alte Bärnerart isch ihres stattleche Landhuus nid öppen uf neren Egg obe gstande, im Gägeteil. Vo der Landstraß ga Jabärg het e Fahrwäg rächts abboge, dür nes stattlechs alts Bogetor, wo me derhinder öppis Burgartigs hätti chönne vermuete. Aber da isch nüt gsi vo hoffärtigem Wäse. Es fründlechs, währschafts, heimeligs und doch vornähms Wohnhuus 93 isch da gstande, z’mitts i menen altmodische Garte, i mene Chranz vo Hortensia, vo Granat- und Fygeböum, wo z’ringsetum der Grienplatz ygfasset hei. Alles het verrate, daß me hie unde, i däm Täli, derwyl gha het, Sorg z’ha zu jedem Blüemli. Und so weni d’Bysen und der Wätterluft da unden öppis hei z’tüe gha, so frömd isch der stille Hushaltig alles Gstürm gsi. Vor use, wo der größer Teil vom Garte glägen isch, het sech ds Täli zwüsche waldige Huble gäge d’Schneebärgen ufta. Di mutzi Flueh vom Stockhorn het mit ihrem suure Gsicht nume so sytligen über ds Holz dörfen yne luege. Fyschters het’s da nüt gä, nume heitere Fride. O du liebi schöni alti Zyt, wo me no het chönnen es stills und Gott wohlgfelligs Läbe füehre, ohni dermit allne Lüte z’änetum uf d’Närve z’gä! Wo bisch du hi cho?
A däm Sunntig isch d’Frou Gatschet i ihrer sunnigen Eggstuben im brodierte Fauteuil ygnuckt gsi und het ihri komplettierte Röschtiwys wider la über d’Schläfe hange. A de Fänschter sy d’Storen abe gla gsi, wyßi, mit pflartschig gmalete Bouquets und graziöse Schwän druffe. Uf em brodierte Milieu vom rotsametige Tischtapis isch under mene Briefbschwärer e Bygete «Basler Heidebött» glägen und dernäben e großi Pärlmuschle voll Wullefädi und e bideri Lismete. Alles isch i mene Gschmäckli vo Lavändel und Eau de Cologne gschwumme. — Also, da isch si gsässe, di gueti Seel, und het duslet und troumet vo mene papillon, wo sech uf ne Mannehand mit dicke Wurschtfinger und breite, vergnäggete Negel im Halbleid gsetzt und gfäcklet het. Gspässig! — I dä Troum yne het undereinisch öppis wi Chinderstimme tönt. Und du wider. Ändlech isch si drob erwachet, und es het se dunkt, si ghöri doch 94 Stimme vom Garten ufe. Si steit uuf, zieht mit ihrne soignierte Spinnelefinger d’Storen ufen und güggelet use. «Eh mon Dieu!» isch’s nere-n-etwütscht. Geit dert nid ds Annemarie mit däm Harzchopf! D’Frou Gatschet het schier der Chopf verlore, isch hiehi träppelet und derthi, für ihres Shäwli ga z’sueche, und wo si’s ändlech het, luegt si no einisch zum Fänschter uus, für grad no z’gseh, wi di zwöi z’underischt im Garte dür nes Töri use dem Bach nah gäge Wald zue gange. Was gisch, was hesch, isch si d’Stägen ab, dür ds Salon under ds pente-à-l’air, wo der Dölfi syne chlyne Cousins, dem Fritzli, dem Fredi und dem Röbi, juscht Soldate zum Ufstelle vüre gä het.
«Was söll jitz das vorstelle?» fat d’Frou Gatschet afa ufbegähre. «Wenn syd dir cho? — Syd dir mit dem Annemarie cho?»
Der Dölfi het grediuse glachet ob där Angscht vo syr Mama, und d’Buebe hei ds Muul la hangen und großi Ouge gmacht und scho gmeint, d’Tante well se wider furtjage wägen ihrer Schandtat vo letschtlech. Vergäbe hei si ds Annemarie gsuecht, für sech hinder ihm z’verstecke. Si hei’s gar nid g’achtet gha, daß es mit däm junge Herr furt isch.
«Und du lasch die so zsäme la dervo loufe?» geit’s jitz über e Dölfi här. «Das isch rächt, rächt dumm!»
«E, i ha ne-n-emel nid chönnen i Gvätterzüügschaft ybschließe», seit der Dölfi, tuet aber kei Wank, so daß d’Mama wohl oder übel sälber uf d’Jagd het müesse. Wi ne Gluggeren isch si dür e Garten uus gfahre.
Chuum isch si abwäg gsi, so hei di Bueben enandere mit Ouge voll Funken agluegt. Si hei nid rächt gwüßt, öb si’s vor em Dölfi dörfe wage z’lachen über sy Mama. 95 Der Adolf isch ufgstande, wil’s ne wundergno het, was es jitz da im Garte hinde gäbi. Da ghört er der Fredi zum Fritzli säge: «Du, dere sy jitz d’Büggeli gschwind nachegwachse, si het emel wider alli sächs Würschtli!» Der Adolf het sech müesse zsämenäh, für nid grediuse z’lache. Wenn die wüßte, wo di Büggeli gwachse sy! het er dänkt.
Me het du d’Frou Gatschet dunde bim Gartetöri ghöre dem Annemarie rüefe, und nid lang nachhär sy si umecho, ds Annemarie linggs, der Peter rächts und di strängi Tanten i der Mitti mit mene Gsicht wi drei Tag Rägewätter. Under em pente-à-l’air hei di Jungen alli under sich es Füürwärk vo verstolene Blicken ufgfüehrt und sech gägesytig d’contenance schwär gmacht. Der Peter het sy Portion scho im Garten unden übercho gha, i Form von ere Lätzgen, erschtens über was sech schicki, wenn me z’Visite sygi, zwöitens über e Verchehr mit junge Töchtere, drittens über was sech schicki für nen angähnde Diener göttliche Worts und künftige Predikant und viertens — afin, es heig überhoupt kei Gattig.
Ds Annemarie isch du aparti gno worde, und d’Frou Gatschet het über ihns ab gla, bis es vor Töubi briegget het. Di drü Touchrälli, wo-n-es vürebracht het, sy du für salzigi Bueßtränen anerchennt worde, und dermit isch ds Wätter vorby gsi.
Träne, und das ungsuechti, sy du erscht am Abe spät cho, wo ds Annemarie uf sym Chopfchüssi über d’Lüt und bsunders ds Mannevolk nachedänkt het. I jedem stille Momänt vo däm volle Tag het es ihm welle gruuse vor em Ougeblick, wo-n-es sech de vom Hans müessi verabschide. — Und wi isch du das gscheh? — 96 Wo-n-es i sy Stuben übere gangen isch, het er’s begleitet bis zur Hustüre. Geduld het er ihm gwünscht und ihm gseit, es söll’s nid z’schwär näh, wenn öppe d’Frou Charlotten ihm unartig sötti cho. Du het er gschwige, und uf der Türschwelle het er dem Annemarie d’Hand drückt und gseit: «Adieu!» Das isch alles gsi. Er isch äben e Bärner gsi und e Soldat derzue und het ds Härz übervoll gha. Da macht me nid es längs und es breits. Aber das isch dem Annemarie nid klar gsi. Was het äs gwüßt vo der Art und Wys, wi d’Manne mit ihrne Gfüehl Huus hei? Was het es sölle dänke vo so mene mutzen Abschid? E Prachtskärli isch er ja gsi, der Herr Hans, e Junker dür und dür, aber e Tröchni wi nid grad eine. Da isch halt doch de der Peter Harzchopf öppis anders gsi, so offehärzig und so voll schöni Gedanke. Ja, ja...
Ds Annemarie isch sech vorcho wi a mene Scheidwäg. No het ihm i den Ohre tönt, was hütt am Namittag der Peter i sym Glück ihm vorgmalet het. Wi schön het er d’Läbesufgab vo mene Pfarrer dargleit! Ds Volk wüssi nüt anders, als daß ds Läbe wi nes großes unerbittlechs Müliwärk loufi under em Strom Mammon, wo jahruus jahry Schuflen um Schufle vom Tribrad drückt und schiebt, und da meini me geng, die chöme no am beschte wäg, wo nume nie öppis anders dänke, gschwyge de probiere, sech gäge Trib z’lege. Aber das sygi di großi Wältlugi, wo wi ne Näbel uf allem ligi, und da müeß me dryfahre wi ne Schutz Sunneglascht und das Gwäb verryße, daß d’Lüt wider chönnen useluege, zum blaue Himmel ufen und i d’Ewigkeit. Nid a ds Schlächte sölle si gloube, sonderen a d’Wahrheit, wo jedem sys Plätzli am heitere glaarige Himmelsglück 97 scho uf diser Wält zueheig. So möcht är, der Peter, dryfahre. O, wi isch da dem Annemarie ds Härz warm worde! Ja, het es sech gseit, a der Syte vo so eim wett äs dür ds Läbe. So ga tröschten und de Lüten under ds Chini gryffe mit fründlecher Hand und se mit mene guete Wort lehre gloube. Ja, so nes Pfarrhuus, das wär doch e Wundergarte voll Sunneschyn! Und de isch no eis gsi. Ds Annemarie het wohl gwüßt, daß der Peter mit sym Umen und Ane, mit sym Ufen und Aben öpper bruuchti, wo ne-n-in Egi hätti. So ne Möntsch a sys Zil z’bringe, das wär de der Gipfel vom Glück. — Aber der wyter und steiniger Wäg wär’s. «Babeli», das isch d’Schatzig gsi, wo dem Annemarie gwartet het für e Fall, daß es dür das Scheieligatter yne gieng. Und uf der andere Syten isch ihm es schmidysigs Gartetor scho halb offe gstande, vor menen andere Wundergarte: Frou Houpmänni oder villicht einisch sogar Madame la générale uf mene schöne Landsitz, im Winter i mene stolze Stadthuus. On serait quelqu’un. Und wär weiß? Reise nach Italie, Naples, Palärme, Palme, Orange, Vesuv und Meer und sünscht no allergattig. Und de — warum chönnti me nid o i däm Garte Muetter in Israel spile? Im Gägeteil! Me hätti de o de quoi donner, nid nume Wort. — Ja, me hätti — me hätti — me hätti — aber ob me’s de o gäb? — Bah, furt mit so abscheuleche Zwyfle! Die sy vom Tüüfel. Wohl, me gäb. — Nei, eigetlech réflexion faite — warum dür ds holzige Töri, wo me de erscht no dür e tiefe Bach vo der Demüetigung müeßti und nachhär e Zedel am Rügge hätti «Babeli», währed me hie dür ds suber grächete Grien gägen es Schlößli zue chönnti? — Aber das «Adieu», ach, das trochene herten «Adieu»!
X.
Ds Annemarie wird uf d’Prob gstellt, und der Liechti züglet. E Blick us em Himmel uf e «Hölzigen Ofe»
Am Tag na ds Herr Houpmes Abreis het’s um ds Schlößli umen usgseh wi öppen alli Tag. Der Garten isch i syr stille sunnige Herrlechkeit dagläge, der Sprützbrunne het syni Chrälli i d’Luft gworfe wi geng. Z’änetum het me ghöre dängele, und im Dorf umenand hei di gfäckleten und di ungfäcklete Hüehner gagglet. Aber vo ds Annemaries Fänschter uus gluegt, isch es doch nümme ds glyche gsi, und d’Sunne het ekei Glanz meh gha. Es git ja so Summermorgete, wo eigetlech ds schönscht Wätter isch, und doch isch es nid gfreut; alles het e Farb wi agloffes Mösch. Und eso isch dem Annemarie d’Wält vorcho. Und wi-n-es us em Dunscht undereinisch es Gwitter git — me weiß chuum wohär — so het’s hütt wider einisch sy Rolle vom Donnergueg müesse spile. Uf em Land het men albe, wenn men e Donnergueg gseh het, gseit: «Aha, es wott cho ge donnere!» Drum dä unverdient Name.
Uf em Déjeunieretisch isch e Brief für ds Annemarie gläge. Wäre der Frou Charlotten ihri Ouge vo Radiergummi gsi, so hätti ds Brieftäschli scho lang Löcher gha. Aber chuum het ne ds Annemarie ufta, so het’s doch du gheiße: «Me list nid am Tisch. Es wird wohl no Zyt ha bis nachhär.» Und wo-n-es nachhär mit sym Brief i d’Fänschternische gsässen isch, het si gseit: «Reichet mer doch gschwind mys Fadechörbli i der 99 grüene Stube!» Und du het si das Chörbli der ganz Tag mit keim Oug agluegt. So isch es wyter gange mit Umenandere-Poschte, bis ds Annemarie mit sym Brief verschwunden isch und sech nümme zueche gla het. Erscht ds mittag het me du verno, was drinne gstanden isch. Es müessi hei, het ds Annemarie gseit, es heig öpper na-n-ihm gfragt.
«So, so, na Euch gfragt het me?» macht d’Frou Charlotte verbünschtig. «Es isch doch gspässig, daß so gar niemer Längizyti na-n-Ech gha het, solang dem Hans sys Urleb duuret het!» Das het si du für sich gseit, aber doch eso, daß putzti Ohre ’s hei müesse ghöre.
Dä Pfyl het dem Annemarie wehta — hert, aber es het probiert z’verbyße. Wo-n-es der Stich chly het verworgget gha, seit’s: «Dä, wo na mir gfragt het, weiß chuum, wo-n-i bi, gschwyge de öppis vom Herr Houpme.»
«Aber nei! Chuum, wo Dr syd?» Und jitz spannet d’Frou Charlotten ihre Pfyleboge mit Burgerluscht: «Und doch het er z’Mitternacht der Wäg hiehäre gfunde, i Hof yne mit syr Guitarre.»
«Dä het vor Euem Fänschter gsunge.»
«Äbe het er, dä Loudi; aber meinet Dir öppe, i syg so dumm, daß i nid gmerkt heig, wäm’s gulte het? Er hätti nid söllen e mondheiteri Nacht usläse, wenn me ne nid het sölle kenne!» (D’Frou Charlotte het der Peter Harzchopf no nie a der Tagheiteri gseh gha.) «Oder meinet Dr, mi wüssi hie nid, daß dä — wi heißt er scho? — Chropfhärz oder Chäs-Chnopf, Euen adorateur sygi?»
«Loset», seit jitz ds Annemarie, «mir wei nid zangge für nüt und wider nüt. Dir syd geng uf em lätze Trom, 100 und damit Dr nid der Verdruß heit, no meh dernäbe z’stäche, will ig Ech’s grad säge: En armen alte Ma het na mer gfragt, e gwüsse Liechti. I ha z’Bärn e chly zue-n-ihm gluegt. Und jitz isch er am Stärben und het mer schynt’s no öppis z’säge.»
«Liechti? — ’s chunnt geng schöner: Chäs-Chropf, Liechti! Das geit verwändt guet zu Sunnefroh!»
Ds Annemarie het uf em Züngli gha, z’säge, si söll doch froh sy drüber, si bruuch de nid Chummer z’ha, daß öppe Sunnefroh und Chilchbärger no neecher zsäme chöme; aber ds Liechtis Geischt het ihns hinderha: Sälig sind die Sanftmüetige! Ohni öppis wyter z’säge, isch es use gangen und het sech na mene Platz im Pöschtli umta.
Der alt Liechti het syr Läbtig nid vil Zyt und Müej dermit verlore, anderi Lüt welle z’verbessere, hingäge het er a syr eigete Seel mit geng größerem Yfer umebagglet. Wi meh sy lybleche Möntsch verfallen isch, descht meh het er sech im Spiegel vo der Heilige Schrift gschouet, und wi meh daß er das gmacht und sy Blick gscherft het, descht meh isch ihm o sys geischtleche Wäsen als es miserabels Ghudel vorcho. Es isch ja nid anders müglech. Me gseht uf sym Gwändli nie meh Fläcke, Rümpf, Schabelöcher und Stoub, als wenn me z’Visite sött und schier nümme Zyt het, sech no chly z’putze. Isch es nid eigetlech gruusam lächerlech, daß d’Möntsche sech däwäg vorenand usebürschte, für hurti hurti e besseri Gattig z’übercho, als si vo daheim uus hei? Tät me’s o, wenn me wüßti, daß der ander dänkti: «Du channsch lang, i weiß einewäg, wi du eine bisch»? Das kennt e jede, und jede weiß, daß der lieb Gott eim dür und dür gseht und daß es eigetlech lächerlech isch, 101 sy Seel welle glatt z’stryche wi nes verrumpfets Papier und dran ume z’pützerlen und z’chlöpferle. Aber nüt descht minder plaget me sech mit settigem, und wi meh men a sech umechnüblet, descht meh Näggis gseht me, und das cha eine schier bodige. Grad eso isch es dem Liechti gange, bis er du einisch en inneri Stimm ghört: «Hör uuf bürschte, Sameli, es treit nüt ab! Chumm, wi de bisch; vo eim, wo uf Ärde mueß loufe, erwartet me nid gwichsti Schueh.»
Vo denn ewäg het sech der Liechti la gah, und du isch es ihm wohl worde. Ach, wenn er das früecher gwüßt hätti, wi wohl es eim uf der Wält cha sy! Wi anders wär doch ds Läbe! — Aber jitz isch es ihm glych gsi, er het ja wohl gwüßt, daß er amenen andere Läben etgäge geit, wo’s äbe de geng so isch. Und i däm Friden isch er dagläge — nüt meh als Hut und Bei und es armsäligs Hüüchli Ate — wo a mene heitere Vormittag ds Annemarie Sunnefroh mit mene schöne Meie zue-n-ihm i d’Stube cho isch. Aber di beide hei enandere nümme rächt verstande. Für di schöne Bluemen und di treui Liebi het der Liechti syr junge Fründin nume mit den Ouge danket. Vo Zyt zu Zyt het er no probiert, dem Annemarie öppis z’säge, aber es het ihm nüt meh welle grate. Syni Sätz und Gedanke syn ihm dervo gschwumme wi Bluemeblettli, wo ne Bach dervo treit. Es ma zsämecho so mängs daß will, es git kei Blueme meh druus. Und ds Annemarie — das hätti scho no Sätz chönne mache, aber usebracht het es se nid. Ds lyblech Eländ vom Liechti het ihns so überno, daß es nid hätti chönne rede. Ach, was het di armi chrächeligi Bruscht no müesse wärche! So etsetzlech het sech ds Annemarie ds Stärbe nid vorgstellt gha. I syne stumme 102 Gebätt isch geng meh ei einzige Gedanken obenuuf cho: Nimm ne! Nimm ne doch us däm Jammer use!
Einisch het er no nes luts Wort vürebracht: «Wyter!» Aber ds Annemarie het nid begriffe, was er wott. Du het me nüt meh ghört als dem Liechti sys Chirble.
Dussen isch es schön gsi. Hälle Sunneschyn uf allem und still. Am Münschter het’s endlefi glütet, und wil e chly Wätterluft gangen isch, het me’s nume ganz schwach ghört. Und ds Annemarie het scho gar nüt druuf g’achtet, wil es nid vo däm Todeskampf wägcho isch.
Der Liechti hingägen isch meh und meh erwachet und mit mene gruusam fründleche Möntsch z’Bärg gange. Er het ne nid gfragt, wär er sygi. Nid daß er sech geniert hätti, aber es isch ihm gar nid z’Sinn cho. Es het sech ganz vo sälber verstande, daß me da lieb und fründlech mitenand isch; öppis anders het me gar nid gkennt, und es wär niemerem der Sinn dra cho. Es sy nere no meh derhär cho. Und alli sy so gsi und hei drygluegt wi Sunneschyn. D’Sunne het o gschine, alles isch ei Glanz gsi, und doch het me niene kei Sunne gseh, und nüt het bländet. I sym ganze Läbe het der Liechti no kei settige Tag gseh. Und alles isch so ring gange. Me isch doch stotzig bärguuf; aber me het kei Ate gspürt, het nie müesse löue, nie luege, wo me trappet, nid gschwitzt, nid gfrore, kei Hunger übercho, kei Durscht — es isch grad gsi, wi wenn me nid wär, und doch isch me gsi und wie gsi! Meh sy als eso het me nid chönne. Und Chleider het me keini gspürt, o keini Schueh, und doch isch men agleit gsi — so guet isch gwüß nie keim Möntsch es Chleid gange, und schön sy si gsi, di Chleider, und äbe so — grad rächt. Es het 103 eifach so müesse sy. D’Chleider sy gsi wi ds Wäse, wo se treit het, und ds Wäse wi ds Chleid, und niemer het öppis anders derhinder gsuecht, und jedes het ds andere düryne gkennt und ’s doch nie vorhär gseh gha. Und nienen isch öppis Ungfreuts gsi. Jedes het am andere di hällschti herrlechschti Freud gha und gwüßt, daß es eso müessi sy und daß niene nüt fähli. Und ekeis isch derhär cho, wo me nid grad uf en erschte Blick dür und dür gärn gha hätti. Alli sy am glyche Glück über-, nei, eifach glücklech gsi, ’s het ja keis «über», keis «z’wenig» gä. Jedes het sy Sach gha und nüt bruucht, und alli hei das gwüßt, und drum het’s keis Erbarme bruucht. Me het na nütem gfragt, me het alles gwüßt und alles dänkt und sech doch nid müesse bsinne. Wenn men öpperem begägnet isch, so wär me sech am liebschte grad um e Hals gfallen und hätti briegget vor Freud; aber ’s isch keim i Sinn cho, z’briegge, und Träne het’s keini gä. O Wunder! O Wunder, was isch das? Und wenn eis öppis gseit het, so het’s tönt, wi wenn me würdi singe, und jedi Stimm het exakt zur andere passet, und alli sy zsämen ei herrleche Ton gsi. Und sogar alli Gedanke hei zsämegstimmt, und alles isch geng numen i eir Freud ufgange. Und alles het dem Ursprung vo der Herrlechkeit danket und Lob gä, und alli hei dä Ursprung i sich sälber gspürt und hei vor Freud drob glüüchtet — nid numen us den Ouge, us allem, allem use.
Einisch — isch es vor zwänzg Jahre, isch es geschter, isch es grad vori gsi? der Liechti hätti das emel nid chönne säge — isch me blybe stah und het umegluegt, da het er gseit: «Wyter, o wyter!» Denn het er no nes Bsinnen a d’Wält gha.
104 Bald druuf isch ihm no einisch der Gedanken a d’Wält cho — nid a d’Müehsal vo sym Vorläbe — numen a d’Möntsche, wo-n-er jitze nümmen um sech ume gseh het. Es isch e Liebi von ihm zrückgange zue ne, und er hätti sy Begleiter gärn na ne gfragt, aber no het er keis Wort gseit gha zue-n-ihm, so seit dä: «Si chöme de o. I will der se zeige.» Er het der Sami an es chrischtallluters Wasser gfüehrt und zu däm Spiegel gseit: «La gschoue, was mache si z’Bärn im ‹Hölzigen Ofe›?» Und chuum het er’s gseit gha, so fat’s im Wasserspiegel afa gramsle. Ganz dütlech isch der Gurte vüre cho und ds Steihölzli, d’Aaren und d’Stadt Bärn. «Das gseht aber längwylig uus da unde», seit der Sami. «Eh, und was isch das? Was mache die?» Vor em Huus im «Hölzigen Ofen» isch e Sarg gstande, gar grüüslech en eifache, aber doch es paar Blueme druffe. Und um dä Sarg umen isch es chlyses Küppeli Lüt gstande, der Husmeischter, und der Peter Harzchopf und ds Annemarie Sunnefroh und es paar anderi. Und e Pfarrer het gseit: «Liebe Trauergemeinde! Wir sind zuesame gekomme, um unserem Mitpilger Samuel Liechti, gewäsenem Tischmacher, das letschte Geleite zu gäbe. Samuel Liechti hat das Licht der Wält erblickt am zwöiezwänzigschte Heumonat sibezähhundertvierenüünzig. Über seinen Läbeslouf ischt nicht viel zu sage, aber die Hauptsache ischt: Er war ein braver Mann und treuer Chrischt. Im Schweiße seines Angesichts hat er redlich sein Brot verdienet. Sein Läbeswäg war nicht mit Rose bestreut; aber er ließ sich dadurch nicht erbittere. Er hat den Wäg in die ewige Heimat deschto besser gefunde. So ischt äben unser Läbe: Die Chrischte ziehn von Ort zu Ort durch mannigfachen Jammer. Unser 105 Läbe währet sibezig Jahre, und wenn’s hoch kommt, so sind es achtzig Jahre — unser Liechti hat zwar nur ein Alter von füfesächzig erreicht, aber item — und wenn es köschtlech gewäsen isch, so ischt es Müehe und Arbeit gewäse.»
Und du het er du no ne Zylete Sprüch gläse, jelängersi gleitiger und du «lasset uns bätte!» gseit. Und du isch es gange, was gisch was hesch, daß bim Unservatter schier niemer meh nachemöge het. Und du «Ame» und der Pfarrer isch uuf und dervo, wil er e Viertelstund nachhär im Breiterain en anderi Lycht het sölle ha. Der Sarg hei si uf nes eispännigs Wägeli ta, und d’Manne sy, zwee und zwee, derhinder här gloffe. D’Froue sy der Neechi nah hei und hei über e Pfarrer gschumpfe, wi das emel o nes Gschieß gsi sygi. Wenn me dänki: so lang bös z’ha im Läbe und dernah jufli de der Pfarrer däwäg drüber ewäg. Nei, für das syg es sech naadisch nid derwärt, sövli lang z’läbe.
Z’hinderscht im Zügli zum Monbijou-Fridhof sy zwee gange, di hei gfunde, es sygi vürläng gnue gsi, was me doch da no lang well ga stürme! Nei, aber jitz müeß men enanderenah d’Sach i d’Ornig tue und luege, was no da sygi, gäb daß das o no sech verloffe heigi. Es sy di beide Husmeischter gsi, dä vo der Metzgergaß und dä vom «Hölzigen Ofe». Der Peter Harzchopf, wo vor ne här gangen isch, het alles ghört und dänkt: Wartet nume!
Am Grab het er sech’s du nid la näh, dem Liechti no us em warme Härz usen es paar Wort nachez’rüefe. «Ja, liebi Mitpilger», het er gseit, «da lege mer einen i ds Grab, wo nid vil anders dahinde lat als der Ruef vo mene brave, ehrehafte Ma. Dä hingäge, Liechti, dä 106 chönne si dir nid näh. Me het dir weni gönnt im Läbe, und nüt meh hesch du gha, wo nid anderi d’Hand druuf gleit hei. Aber du hesch begriffe, daß du nid hienide daheime gsi bisch, und drum hesch der nüt druus gmacht, weder us däm wenige, wo du gha hesch, no us däm, wo dir dyni Mitmöntschen a Liebi schuldig blibe sy. Du hesch Treui ghalte bis zum Änd. Und drum isch es dir jitz wohl. Mir wein is a dir es Byspil näh. Ja, es wird gesäet in Unehre und wird auferstehen in Herrlichkeit. Es wird gesäet in Schwachheit und wird auferstehen in Kraft.»
Der Peter het dem Liechti nes paar Hämpfeli Härd i ds Grab gworfen und isch dervo gange, ohni d’Gsichter vo syne Zuehörer z’studiere. Die sy no nes schicklechs Rüngli dagstande, gäb si o wider der Stadt zue sy. Bis zur Porte vom Totehof hei si nume vo Oug mitenand gredt. Meh wär gar nid nötig gsi, so guet hei si sech scho däwäg verstande. Aber si hei gar nid gfunde, es tüej’s mit däm. Chuum uf der Straß usse, seit dä vom «Hölzigen Ofe»: «Was isch o das für eine? Er isch alben use cho zum Liechti, aber i gloube, der Liechti het sälber nid rächt gwüßt, wär es isch!» Jitz isch dä vo der Metzgergaß blybe stah und seit: «Es nimmt mi nume wunger, öb so eine ds Rächt het, bi ’re Lycht ga z’wauschte. Settigne Bürschtle sött me ds Muul verbiete. Wenn alben öppis los isch unger de Studänte, öppen e Suuffeten oder e Schleglete, so isch my Tüüri dä z’vorderscht vornen u tuet am wüeschtischte. Es nähm mi nüt wunger, we dä nid scho meh weder einisch im Späcker übernachtet hätti. Das git e Pfarrer, das!»
«So, so, isch das eso eine?» meint der ander.
107 «Ja», fahrt der Husmeischter vo der Metzgergaß furt, «u der Spruch het er o lätz gseit. — Wart jitz, wi säge si süscht aube? Es wird — es wird — item, emu nid so wi dä Gaaggi gseit het. I chan ihm jitz o grad der Träf nid gä. Aber öppis vo der Höu isch derby. — Aber dä wird scho gwüßt ha, warum er’s verschlückt het.»
Di beide Manne sy du im «Muulbeeri» ihri Töubi mit nere Schwetti Bier ga abeschwänken und hei derby usgmacht, si welle de enandere la z’wüsse tue, wenn si öppis wyters sötte vernäh, öb no öppis us der Verlasseschaft vom Liechti useluegi. Und uf em Heiwäg het e jede vom andere dänkt: Lue du, wi du zu dyr Sach chunnsch. Wett o ne Löl sy, no anderne ga der Trybuuf z’mache!
Numen i eim Punkt sy si eis gsi: wenn’s öppe de ne chummlechi Glägeheit gä sötti, däm Studänt syni uverschante Wort umez’gä, so welle si de nüt spare.
I däm Ougeblick isch dem Liechti sälig e Tränen etwütscht und i Weier gfalle, und dermit isch alles verschwunde. Der Spiegel isch trüeb worden und het nüt meh la erchenne. Verwunderet het der Liechti sy Begleiter agluegt, wi wenn er wetti frage: «Ja, was het’s jitz gä?»
«Du hesch halt no ne Räschten Ärdeschwechi a der gha. Träne darf’s hie keini gä.»
«Es het mi drum möge, z’gseh, daß es ob däm Hüüfli Eländ, wo-n-i dahinde gla ha, jitz no Hader söll gä.»
«Hesch du das i dym Wältläbe nie gmerkt, daß de Möntsche nüt z’gring isch, für no ne Zangg druus use z’drücke?»
«Wi geit’s aber jitz dem Peter Harzchopf wyter? Mueß er jitz de mynetwäge no lyde? Er het mer doch 108 nüt als Guets ta, und was er am Grab gseit het, isch doch Wahrheit!»
«Ja, er mueß jitz de no lyde, aber nid dynetwäge. Er het d’Wahrheit gseit, aber uf usubere Läfzge. Er het dir Guets ta, aber us Unrächt.»
Der Liechti het dem Peter Harzchopf welle z’bescht rede. Der ander het ne-n-aber nid la zu Wort cho. «Dank Gott», het er gseit, «daß er no im Vorläbe gstraft und glüteret wird. Verlore geit er nid, wil er a Gottes Barmhärzigkeit gloubt. Das treit ne dür e Wirbel und dür d’Fyschternis düre. ‹Wer an mich glaubt, der wird leben, ob er gleich stürbe›, isch ne dunde gseit worde, da chönne si sech dranne ha. Aber jitz lue uuf, und vergiß!»
Der Liechti het der Chopf uuf gha, zum blaue Himmel ufe. Si sy über nen Alpweid gange, wo Bluemen a Blueme gstanden isch, daß es e Möntsch dunkt hätti, es wär nid rächt, drüber z’loufe. Aber di beide sy drüber gangen und hei doch keis Hälmli vertrappet. Jitz het der Liechti gmerkt, daß si nümme mit herte Sole der Boden arüehre. Si sy so liecht gange, daß si keis Gresli gknickt hei. Und vom Bärgrügge här isch es Lüftli cho und het ihm di letschti Tränen abgwüscht — für geng — und dermit o ds Bsinnen a Leid und Wält.
Er het nümme sölle gseh, wi der Peter Harzchopf under e Wage cho isch. Es isch frylech nid gscheh, wi der Dölfi Gatschet ’s verstande het. Nei, der Peter isch under e breitspurige Wage vo der burgerleche Vormundschaftspfleg z’Bärn cho und isch dert schüzlech vermürslet worde.
XI.
Der Peter überchunnt e Brief und e neui Chappe, ds Annemarie ne Brief, nes Trinkgäld und — no öppis
Zwee Tag na der Lycht isch der Peter i «Holzigen Ofen» use ga zale, was der Liechti a Choscht und Logis schuldig bliben isch. Das isch dem Peter en Ehreschuld gsi gäge ds Annemarie Sunnefroh, wo der Husmeischter a der Metzgergaß het uf sy Rächnung gno gha.
Dreiesibezig Fränkli füfedryßig het’s no gmacht. Und der Peter het füfesibezig uf e Tisch zellt und gfragt: «Chönnet Dr mer use gä?» Der Husmeischter het kei Münz gha und dem Peter rundi zwöi Fränkli umegä und mit nere großmüetige Geste gseit: «Es söll rächt sy. — Wüsset Dir, junge Herr, e Bluetsuger bin i de keine, daß Dr’s nume wüsset! Öppis eso lat me sech de vo so mene Jüngling, wo no nüt weiß vom Wältlouf, nid la beize!»
Und wo der Peter verwunderet ufluegt, fahrt der Husmeischter furt: «Ja, ja, Dir chöut de no zfride sy, we mer nid chlage!»
«Was chlage?»
«He, was ächt? Dir wärdet’s öppe scho errate!»
«Chlaget Dir nume, mir wei’s la druuf abcho», het der Peter gseit und isch gäge hei zue.
Ghobe vom Bewußtsy, er heigi mit der Abfertigung vo däm Husmeischter sym Ystah für e Liechti d’Chronen ufgsetzt, isch der Peter uf sy «Bude» gange. Er isch nid wenig verwunderet gsi, wo-n-er dert der Pedäll 110 Hämmerli findt mit mene Brief, wo’s druffe gheiße het: «Persönlich abzugeben.» Er chömi vom Profässer Zündtheiß, het der Pedäll gseit und gwartet, wi wenn’s ne-n-öppis agieng, was drinne gstanden isch. Der Peter het ihm aber d’Freud nid gmacht, der Brief ufz’tue, so lang er i der Stube gstanden isch. «Es isch dänk kei Antwort z’bringe», het er um d’Stude gschlage. «Nei», het der Peter gseit, «es isch i der Ornig.» Erscht, wo-n-er d’Gangstüre hinder em Hämmerli het ghören i ds Schloß falle, het er der Brief ufta. Da het’s churz und bündig gheiße: «An Herrn Studiosus theologiae Harzkopf. In meiner Eigenschaft als Präses der theologischen Teilkäs-Stipendien-Stiftung ersuche ich Sie, mir umgehend Bericht zu erstatten über die Verwendung des Ihnen zuerkannten und ausbezahlten Reisestipendiums. Prof. Dr. Zündtheiß.»
«Warum pressiert das jitz eso?» het der Peter brummlet. Daß er dä Bricht scho längschte hätti söllen ygä, het er wohl gwüßt. Aber was jitz mache? Di ganzi Studiereis isch nid über e «Hölzigen Ofen» use gange. Er het geng gmeint, bi längem bring er de das Gäld, wo-n-er a ds Liechtis Versorgung gstüüret het, wider zsämen und chönni de no hurti ga Montauban oder sünscht öppehi. Ja jitz! — Der Peter het sech e Pfyffe gstopft und isch dermit uf d’Fänschtersimse gläge, wi wenn er us de Rouchwülkli wetti en Uswäg errate. Es isch ihm aber gar nüt Gschyders i Sinn cho, als dem Profässer Zündtheiß z’schrybe, es syg ihm leid, daß er dür ne «Chrankheitsfall i der Familie» verhinderet gsi sygi, vo däm Stipändium Gebruuch z’mache. Derby het er sech de no ygredt, es sygi en ideali Uffassung vo der Familie, wenn er der Liechti derzue rächni. Halb 111 het er glachet ob där Sophischterei, halb het er sech gschämt, und zletscht het er der Brief wider verrisse. Was sieg ds Annemarie Sunnefroh zu där Usred? — Nei, het er sech gseit, er welli lieber ds Härz i beidi Händ näh und dem Profässer di ganzi Wahrheit ga brichte. Villicht heig dä no nes Ysähe.
Der Peter het no ne Nacht drüber la verstrychen und sech hundertmal überleit, wi-n-er di Gschicht welli vorbringe. Es isch ihm nid übel äng worden im Hals, wo-n-er ändlech ds morndrisch im Altebärg änen a ds Profässers Lüti zoge het. Und wo ds Meitli gseit het, der Herr Profässer sygi nid daheime, het’s ihm fei e chly gwohlet. Aber mit däm isch ihm no nid ghulfe gsi. Der ganz Effäkt vo där verfählte Visiten isch gsi, daß ds Bsinnen a ds Härzchlopfen uf der Türschwellen ihm der Etschluß zu mene zwöite Versuech no schwärer gmacht het. Wi meh daß der Peter drüber nachedänkt het, descht meh isch ihm der Muet abhande cho, und zletscht het er doch Zueflucht gno zum Papier und dem Profässer churz und bündig gschribe, es syg ihm leid, er heigi nid furt chönne.
Der Profässer Zündtheiß het sech vo niemerem bruuche la z’brichte, wi so ne Studäntehushaltig öppen usgseht. Drum het er nid lang a däm Handel umegsaaget. Er het eifach der Quäschtor vo der Hochschuel derhinder greiset, und dä het o nid längs Fäderläsis gmacht. Er het der Peter zitiert und ihm ds Gäld umeghöische, und wo dä gseit het, im Sack heig er’s jitz emel nid grad, het er ds Peters Vogt, dem Almosner vo Dachnaglere, Bricht gmacht. Und das isch äbe der Notar Gattschu gsi. Jitz het sech’s natürlech der Peter chönnen erspare, bi irged mene Jud oder andere 112 Gschäftlimacher für Gäld ga z’luege. I de Händ vom Almosner isch so vil gsi, wi i de Händ vo der Waisekommission, und die isch i den Ouge vom Peter wi vo jedem andere Bvogtete, wo irged a menen Ort z’tromsig drin isch, es cholerabeschwarzes, vermummelets Femgricht gsi, es Gchütt vo luter Möntsche, wo wüsse, daß tout comprendre so vil heißt wi tout pardonner, und wo sech destwäge mit ihrne solid burgerleche Händen und Füeße gäge ds tout comprendre wehre, damit si ihrem Handglübd unerbittlech treu blybe. Was het der Harzchopf da Guets gha z’erwarte? Er het wohl gwüßt, daß o di theologischi Fakultät und ds Kuratorium vo der Teilkäs-Stiftung grunne hei wi erlächneti Buuchbüttinen und daß syni Sünde bald i der ganze Stadt es Herrefrässe für alli di vile Lüt sy wärde, wo nie zu nüt Zyt hei. Wi ne blauschwarzi Näbelwulke het es sech uf ds Peters Gmüet nider gla. No het ihm niemer nüt z’leid ta gha, so het er scho a Furtloufen und Uswandere dänkt, für nid syne Peiniger i d’Händ z’falle. Aber e gwüsse Trotz gäge di chlyne Regänte het ne greizt, der Kampf ufz’näh.
Hinder der Wulkewand het der Peter es Stärnli gwüßt, und a das Stärnli het er gloubt: ds Annemarie Sunnefroh. Wenn öpper Verständnis und Vergäbung für sy Fähler gha het, so isch es natürlech ds Annemarie gsi. Frylech het’s der Peter agschämt, vor ihm müesse ds Häfeli vo syr Wohltätigkeit abz’decke. Aber d’Rächnung isch bald gmacht gsi: entweder het är sälber dem Annemarie bychtet, und de het’s ihm chönne verzieh, oder es het’s dür ds Stadtgschwätz verno, und de isch es für alli Zyte mit syr Fründschaft uus gsi. Hätt er wenigschtes dem Annemarie sys Mitlyde 113 für sech, so chönnt er der ganz Räschte vo allem, was ihm gwartet het, uf sech näh. Das isch so klar und eifach gsi wi numen öppis — und so wichtig für e Peter. So lang eine no nes Härz weiß, wo-n-ihm offe steit, so bruucht er no nid z’verzwyfle. Aber o da isch wider e große Haagge gsi: wie zu däm Annemarie cho? Es isch no nid alles, daß hie eis isch und dert eis, wo’s guet zsäme chönne, zerscht müesse de no alli sibezäche Heeg und Muuren überchlätteret sy, wo d’Möntsche derzwüschen ufgrichtet hei. Was hätti jitz der Peter Harzchopf drum gä, wenn ds Annemarie nume für ne Stund sy gueti Erziehung vergässe hätti! Aber so vil het er vom gsellschaftleche Läbe wohl gwüßt, daß es aständigs Meitschi nid e Studänt z’Visiten epfat oder ihm es rendez-vous git. Und daß der Briefchaschte vo ds Sunnefrohs under nere stränge Zänsur gstanden isch, het er o gwüßt.
Ja nu, Not bricht Yse. I syr Angscht het der Peter doch i mene Brief vom Annemarie Glägeheit zu nes paar Worte ghöische. Und er het scho dütlech la merke, daß es bös um ihn standi. Mit däm Brief im Sack het er d’Brunngaß abpatrouilliert, stundelang. Aber es isch grad gsi, wi wenn ds Huus usgstorbe wäri, und underdesse het ja jeden Ougeblick der Notar Gattschu zum Obme, der Obme zum Stubeschryber, der Stubeschryber zum Umbieter, der Umbieter zu allne Mitglider vo der Waisekommission chönne loufe. Das geit ja sünsch nid so gleitig, bsunders nid, wenn öppe Gäld use sötti; aber es bruucht ja numen einisch öppis nid z’pressiere, so geit de grad alles wi gschosse. Scho het sech der Peter überleit, ob er nid am Änd eifach a der Brunngaß well ga lüte, da chunnt wahrhaftig ds Sunnefrohs 114 Meitli mit mene sogenannte Fleischchorb, so menen ussefür grüen und inne rot agstrichne blächige, chorbförmige Chessi derhär. Jitz, Vogel, friß oder stirb! Der Peter springt dem Chöchi i Wäg, git ihm der Brief und es Füfzgi derzue und seit ihm, es söll der Brief der Jumpfer Sunnefroh uf ne schicklechi Art zuestecke. «Dir begryffet, wi-n-i’s meine, he?» het er no gfragt und mit den Ouge luschtig derzue blinzlet. Und ds Trineli het nid minder lischtigi Öugli gmacht. «’s söll nid fähle», het’s gseit.
Di rotbrächti Jungfrou isch d’Stägen uuf gschnubbet und het ihre schwäre Fleischchorb uf e Chuchitisch abgstellt. Si het sech i der Schaal verdampet gha und d’Vorwürf im Gsicht vo der Frou Sunnefroh gläse, scho bevor si het afa schmähle. «Ja nu», het es gseit, «i cha nüt derfür, er het mi la warte, bis mer d’Scheiche schier ygschlafe sy.»
«Eh aber Trineli, wi redsch o! Du wirsch di öppe mit ihm verdampet ha.»
«Dräck a me Lümpli! Dampet! — Warte han i müesse, bis är mit angere het usdampet gha.»
Ds Trineli het afa yfüüren und hüschtere, wi wenn niemer sünsch i der Chuchi wär. Da chunnt ds Annemarie mit dem Abwäschbecki und stellt’s uf e Tisch.
«Da wär öppis vom Schatz», seit ds Trineli, blinzlet, grad wi der Peter ihm vori zueblinzlet het, und git dem Annemarie der Brief und ds Füfzgi. Es het gmeint, d’Frou Sunnefroh sygi dusse; aber si het grad hinder der offene Schafttüren e Schlüssel ufghänkt. Jitz tuet si d’Türe zue und seit: «Was seisch?»
Ds Trineli het um ds Öfeli ume gschäftet und kei Bscheid meh gä. Chräbsrot isch ds Annemarie dagstanden 115 und het der Brief welle verstecke. Aber da het’s gheiße: «Vüre mit! Was isch das?» Dem Annemarie isch es wi ne Verrat vorcho, daß es dä Brief het sölle der Mama uslifere, wenn es scho no gar nid gwüßt het, was drinne steit. Aber was het’s anders welle? D’Frou Sunnefroh isch dermit i d’Äßstube gangen und het bald druuf ihri Tochter yne grüeft.
«Was isch jitz das für ne neui Mode?» fragt si. «Du weisch doch, daß du di nid wyter söllisch yla mit däm junge Harzchopf!»
«Aber, Mama, i weiß ja gar nid, vo was Dir redet! Dä Ougeblick bringt ds Trineli dä Brief, und i ha ne ja no gar nid gläse.»
«Du sott ne-n-o nid läse! ’s isch gar nid nötig.»
«I ha’s ja o gar nid begährt. Warum schmählet Dir jitz mit mer?»
«Tue nume nid so uschuldig, es Meitschi, wo sech comme il faut uffüehrt, überchunnt äbe nid settig Sache. Jungi Herre wüsse ganz guet, mit wäm si sech so öppis dörfen erloube. Wenn du-n-ihm nid der chly Finger gä hättisch, so wüßt er, was er z’tüe het.»
Ds Annemarie isch scho so wyt gsi, daß es gwüßt het, wi me mueß mache, wenn me gärn öppis usebrächti, wo eim d’Lüt nid wei säge. Vor allem mueß me kei Gwunder verrate.
«I weiß nid, was Dir meinet, Mama», het es gseit und ta, wi wenn ihm der Peter ganz glychgültig wäri. Und dermit het es d’Mama chönne gwunderig mache. Si hätti du gärn usedividiert, ob ihri Tochter würklech so uschuldig sygi a däm Brief.
Und es macht alli Gattig, es 116 syg nid ds erschtmal, daß er dir ds Härz läärt», het d’Frou Sunnefroh wyter ufbegährt. Und jitz het ds Annemarie scho d’Houptsach gwüßt. — Also confidences, het es dänkt. Und d’Art vo ds Peters confidences het es frylech scho chly gkennt. Für no sicherer z’sy, seit es du: «O, bhüet is, so Studänte hei öppe geng ds Härz uf der Zunge, und gwöhnlech isch es ne de no nid emal ärnscht dermit. ’s isch sech gar nid derwärt, wäge so öppisem es Wäse z’mache.»
«E nu also», seit d’Mama und verryßt der Brief i chlyni Fätzli.
Na mene Chehrli aber fat si wider a und seit: «Aber du weisch, was du dym Papa schuldig bisch. Und nimm di in acht! Wenn men uf so öppis ygeit, so isch es de mängisch schwär, uf aständigi Manier wider losz’cho. Hälfe chönntisch ihm ja glych nid.»
So isch Tropf um Tropf allerlei düre grunne, und ds Annemarie het sech druus chönne zsämesetze, daß der Peter öppis anders von ihm welle het als numen e fründleche Blick. D’Mama het nume zue rächt gha, daß me nid liecht uf aständigi Art druus chömi, wenn men uf so öppis ygangi. Ds Annemarie het gwüß der bescht Wille gha, der Mama z’folge; aber jitz het’s erfahre, daß sys Härz scho lang uf ds Peters Begähr ygangen isch, und scho jitz isch ihm jede Versuech, sech druus z’zieh, nid aständig vorcho. Öppis het an ihm zoge, und es isch ihm gsi, es müessi vernäh, was los sygi. — «Du weisch, was du dym Papa schuldig bisch!» het’s dem Annemarie i den Ohre tönt. O ja, es het’s wohl gwüßt, aber en anderi Stimm het ihm gseit: «Und dem Peter Harzchopf? Bisch du däm nüt schuldig?» — Hätti öpper jitz dem Annemarie gseit, es heigi e stilli Liebi 117 zum Peter, so hätt’s es villicht no einisch nid zuegä; aber gspürt het’s es, wi no nie. Und doch isch der Wille vo den Eltere da dervor gsi wi ne Muure. — Nei, daß men i settigi Widersprüch cha grate, wenn me doch geng schlächt und rächt sy Wäg gangen isch! Lang het ds Annemarie, wo felsefescht vo syr eigete Biderkeit isch überzügt gsi, nid welle dra gloube, daß es i mene Konflikt zwüsche Liebi und Chindspflicht stecki. D’Lüt machen ein äbe no liecht e chly sturm. Da säge si vo mene junge Möntsch, er sygi so und so ne braven oder so und so ne dumme, bis er’s gloubt und gar nüt meh anders für müglech aluegt. Und de etdeckt er de glägetlech, daß es nienehalb eso guet stimmt. De chöme de di böse Tage, wo me geng dütlecher gseht, daß me nid i ds Model passet, wo d’Lüt eim zwäggchnättet hei. Duuchi, wo jedes Dümpfi schüüche, schicke sech de dry und drücke sech sälber i das Model, und so geit vil guete Wuchs verlore. Aber die, wo merke, daß nid ds Model d’Houptsach isch und daß d’Möntsche lätz chnätte, schlüüffen us em Model usen oder, wenn si Chraft hei, verspränge si’s.
Grad da isch ds Annemarie aglanget gsi, und wenn es o nid hätti chönne säge, wo’s ihm fählt, so het’s es descht besser gspürt, und Gspüre het meh Trib als Überlege. Drum isch ds Annemarie mit sech rätig worde, es müeß eifach der Peter gseh. Aber wie das astelle? Sitdäm der Liechti nümme gläbt het, isch das nid so eifach gsi. A der Junkeregaß und uf em Chilchhof isch me nie sicher. Da het me jede Momänt öpper Bekannts atroffe. I der Hochschuel isch Ferie-Stilli gsi. Da isch nume no eis blibe: Dem Peter über e Wäg loufe, wenn er i d’Aaren isch ga bade. Und so het ds Annemarie 118 vo jeder Kommission, wo’s het z’mache gha, profitiert. Es isch geng eismal dür ds Münztor aben und dür ds ober Marzilitor ufen und ds andermal umgchehrt, oder o einisch d’Frickstägen ab. Scho mängsmal het es syni Chehre gmacht, aber es het ihm no nid welle grate. Drüber isch Tag um Tag verstriche, und dem Annemarie het’s afa Chummer mache. «Isch er ächt furt?» het es sech gfragt, «oder was het’s mit ihm gä?» Grad het es wider da drüber gstudiert, wo-n-es, öppen acht Tag nadäm ds Peters Brief cho isch, dür ds obere Marzilitor ufen isch. — Da dunkt’s ds Annemarie, es heigi sy Name ghöre rüefe. Aber wohär? Es chehrt sech um gäge d’Stadt und luegt. Wyt und breit isch ekei Möntsch umewäg gsi. Lingger Hand obe, uf em Wall vo der chlyne Schanz, hei sech Bueben umebalget; aber vo dert isch es nid cho. Da ghört’s vo rächts obe rüefe: «Hie! Hie bin i!»
Und richtig: Dert obe lyt einen i mene blaugraue Soldatechittel über ne Fänschtersimsen use. Dem Annemarie isch schier der Ate bstoche. «Um ds Himmels wille!» het es halblut gseit, «was isch jitz das?» Es het nid gwüßt, was das altersgraue Huus näbem Marzilitor isch. Bis jitz het’s nüt anders gmeint, als das ghöri zum Salzmagazin. Isch das am Änd e Chefi? — Ja, ds Annemarie het no nid gwüßt gha, daß das d’Napolitaner-Casärnen isch, ds Depot vom vierte Schwyzer-Regimänt i napolitanische Dienschte.
«Wartet! I chumen abe», het der Soldat grüeft. Jitz het’s ne gkennt. Wahrhaftig, es isch der Peter Harzchopf gsi. Es sy es paar Minute verstriche, bis er vor ds Tor abe cho isch. Ja, ja, der Peter isch scho nümme der frei Brueder Studio gsi, wo über jedi Schwelle 119 springt, grad wi’s ne-n-achunnt! Er het müesse ga frage, öb er vor ds Huus use dörfi — der Peter Harzchopf — der Drahtgügger! Und wi het er usgseh! E sogenannte «Luser» het er annegha, e blätzete Kaput, wo scho zahllosi Truurspil under syne bröde Nähte versteckt gha het. Wi mängs bravs und unglücklechs, wi mängs übermüetigs und tatedurschtigs Härz hei di Chnöpf scho ghört chlopfe! Und uf em Chopf, schreeg ufgsetzt, het er e Polischappe mit mene grüene Zötteli treit. Aber eigetlech isch dem Peter di Tracht verwandt guet gange. Er isch halt äbe doch e Läcker gsi, es subers Bürschtli.
«Gället, Dir kennet mi schier nümmen ume, Annemarie?»
«Annemarie», het er’s agredt.
«Nei, wahrhaftig nid. — Heit Dir müessen yrücke?»
«Chömet, i will Ech hurti erzelle, was gangen isch», seit der Peter und zieht ds Annemarie uf e Wäg, wo under em Wall vo der Schanz düre gloffen isch. Ängschtlech het ds Annemarie umenandere gluegt. «Mira», het’s schließlech dänkt, «gsej is, wär well! Es isch allwäg für lang ds letschtmal.»
Der Peter het Füür i den Ouge gha, wo-n-er i ds Erzellen yne cho isch. «Wüsset Dr, i cha nümme hie blybe, jitz isch mer alles zsäme glych. Under dene Wörggseck chan i nid läbe. Und ob i hie z’grund gangen oder z’Neapel, chunnt uf eis use. Gscheht’s dert, so han i emel de no öppis vo der Wält gseh. Und wär weiß, villicht bringen i’s als Soldat no wyter.»
«Aber warum weit Dr eigetlech furt?»
«Warum? — Darum! — Gloubet mer nume, wenn’s nid sy müeßt, so gieng i gwüß nid.» Derby het der 120 Peter ds Annemarie mit truurigen Ouge voll Liebi agluegt. «Si hei mi vorglade vor d’Waisekommission, und da sy ihrere nes halbs Dotze gsässen und hei mi agluegt, wi wenn i dem Schalewärch ertrunne wär. Und du het der Obme mi bhört über alles, was ig i der letschte Zyt tribe heigi. Vo jedem Batze Gäld het er welle wüsse, für was ine bruucht heigi. Und du han i alles gseit, wi’s gangen isch.»
«Aber was isch de eigetlech Grüüslechs gange?»
«E äbe nüt Grüüslechs, es wär sech o derwärt! I ha halt mys Stipändium ufbruucht für e Liechti. Das isch di ganzi Gschicht. Und du hei si mer’s du, wo-n-i am wenigschte dra dänkt ha, umeghöische... ’s isch emel o nes Pressier gsi. Dernah amenen andere, öppen amene Profässerssuhn, hätti me scho Zyt gla. Aber natürlech üsereine... O, Annemarie, lueget mi nid eso a! I weiß ja, i hätt’s nid sölle mache; aber i ha halt nid chönne widerstah, juscht wil i gseh ha, daß es der einzig Wäg gsi isch i Eui Neechi. — Gället, Dir emel begryffet mi und chönnet mer verzieh?»
Ds Annemarie het nid gwüßt, was antworte. Es het nume stober näbedsi gluegt. Es isch no gwanet gsi, bi allem, was es erläbt het, z’dänke, was ächt der Papa derzue würdi säge, und da isch es ihm doch vorcho, der Peter chäm nid guet ewägg. Aber es het d’Barmhärzigkeit vom Peter größer gseh als alles andere. Daß di Barmhärzigkeit eigetlech es Hääggle nam Annemarie Sunnefroh zur Seel gha het, isch ihm kei Grund gsi, se z’verwärfe. Im Gägeteil, das het dem Annemarie nume no d’Heiteri vor den Ouge dämpft und ihm wohlta. Daß ihm sälber mit ds Peters Machetschaft es Unrächt gscheh isch, het es i däm Ougeblick nume ganz undütlech 121 epfunde; es het sech ehnder uf nen Art mitschuldig gspürt. D’Liebi het e Dusem um sy Verstand gspunne, het ihn’s gstrychlet und ihm wehta, und es het nid gwüßt, wo uus und wo ane, und i däm Dusem het’s der Liebi nahgä.
«Isch de nüt meh z’mache?» fragt es ändlech.
«Nei», seit der Peter, glücklech über ds Annemaries gueti Absicht, und truurig drüber, daß ihm di Güeti nid meh het chönne nütze. «Nei, ’s isch nüt meh z’machen als: furt.»
«Chönnet Dr’s de nid no guetmache? ’s wär doch tapferer, ds Wätter hie la über sech z’ergah und abz’büeße, statt mit menen Unrächt uf em Buggel z’flieh. Oder nid?»
«Bhüet is, ’s isch niemer um ne Batze z’churz cho als i sälber. Si hei mer’s suber alles abgchnöpft. Und wär’s da derby blibe, so wett i nüt säge. Aber si hei mer vo der Hochschuel mit Relegation dröit, und d’Waisekommission het mer e bsundere Vogt gä.»
«Wän de?»
«He, der alt Ohmgäldner Bindhämmer. Es wird scho eine sy dernah, wenn si gfunde hei, der Notar Gattschu sygi z’gattschunig für mi. — Aber die kenne Peter Harzchopfe nid, wenn si meine, dä heig sech zwüschem Profässore-Kollegium und dem Vogt still. D’Wält isch z’groß, für daß i mi däwäg ließ ringgle. Jitz wott i einisch Bärn vo wytem ga aluege.»
«Ja und de?» Ds Annemarie het dermit nume welle säge, wi sech de der Peter ds Wytere vo syr Zuekunft vorstelli und ds Umecho ga Bärn, vowägen i sym Chopf het jedes z’Bärn agfangene Läbe vo sälber wider z’Bärn söllen ändige; aber der Peter het öppis anders i 122 ds Annemaries Frag ghört, en einzige Buechstabe meh, wo’s nid usgsproche het, aber e dicke, schwäre: «Und de i?»
Und uf das hi het er ds Annemarie härzhaft i d’Arme gno, und gäb wi-n-es sech gwehrt und gseit het: «Nei, nei! Was machet Dr? Um Gotts wille löjt mi gah!» ihm linggs und rächts Müntschi ufbrönnt. Wo-n-er’s ändlech het la gah, het’s briegget und isch ganz verhürschet gsi und güggelrot.
Ai! het der Peter dänkt, han i ächt jitz wider öppis Dumms agstellt? Han i mir jitz am Änd ds letscht Härz etfrömdet, wo hie für mi gschlage het? — Aber sy Angscht isch verfloge, wo ds Annemarie, statt dervo z’springe, mit vorwurfsvollen Auge seit: «Dänket doch o, um Gotts wille! Es chönnt is ja öpper gseh!»
Das isch gsi wi ne Schranz i d’Wulke. Am liebschte wär der Peter dem Annemarie no einisch um e Hals gfalle; aber jitz het er sech ebha, het nume no na syr Hand griffen und gseit: «Verzieht mer, verzieht mer, Annemarie! I ha eifach nid anders chönne. Eui lieben Ouge! Villicht isch es ds letschtmal i mym Läbe, daß i vo öpperem Güeti und Liebi erfahre. I weiß ja wohl, jitz chunnt öppis anders für mi; jitz geit’s de entweder obsig mit mer — und im Gedanken a Euch will i alles über mi la ergah — oder de z’vollem nidsig. Wenn mi öppis über Wasser het, so isch es ds Bsinnen a Euch. Und jitz bhüet Ech der lieb Gott, Annemarie! Verzieht mer, und dänket nid ds Böschte vo mer!»
Ds Annemarie het ihm d’Hand drückt, ohni rächt z’wüsse, was eigetlech gscheht. No lang isch es da gstanden und het schier nid dörfen ufluege vor Angscht, es gsej de öpper, wo ne zuegluegt heigi. Wo-n-es du 123 ändlech gangen isch, um e Hirschegraben ume, het es sy Soldat no am anderen Änd vom Wallgrabe gseh stah. Er het d’Polischappe vom schwarze Strubel gno und ihm no nes paarmal gwunke. Ob allem Wyterloufe het es syni Träne verschlückt und der Chopf abe gha, so tief es möge het, daß ihm ja niemer nüt amerki. Eigetlech isch es schuderhaft höhn gsi über ds Peters ugattlechen Überfall. Aber ds Peters Schicksal isch ihm so z’Härze gange, daß es ihm nöue doch nid so z’grächtem het chönne zürne. Es het nid rächt begriffe, was er jitz von ihm dänki, öb es ihm Hoffnunge gmacht heigi, es wart ihm, bis er als gmachte Ma umechömi, oder öb si für ds ganz Läben Abschid vonenandere gno heige. Nah-ti-nah het es sech afa yrede, es chönn ihm wohl warte, wenn dä Gedanke der Peter über Wasser mögi bhalte. Derwärt wär es sech scho. Und syg der Peter einisch uf feschtem Bode, so chönni me de geng no luege.
XII.
Griengruebe-Philosophie. Ds Annemarie fahrt in eren artige Gutschen und wott Land und Lüt erobere
I der Griengrueben am Talguet-Stutz hei der Röhrli-Fritz und der Wägmeischter Grien grüschtet. Es het sech no la überluege, was si zsämegschaffet hei.
Der Wägmeischter het ghurdet, und der ander het ihm Bännli um Bännli sölle ds Grien zueche füehre; aber der Wägmeischter het geng müesse warte, wenn er sys Hüüffli dür d’Hurd het gworfe gha, bis der Röhrli-Fritz wider mit nere Stoßbäre voll isch da gsi. Grad het’s ne dunkt, es gang wider en Ewigkeit, bis dä nache sygi, da gseht er, wi der Röhrli-Fritz aber einisch d’Schnapsguttere heltet.
«Hör jitz», seit er ihm, «du muesch nume descht grüüsliger schwitze. Das isch nüt nutz so i lääre Magen yche.»
«Wen er voue wär, so gieng däich nüt meh dry», meint der Röhrli-Fritz. «Weder lue, das isch mit eme Mage prezys wi mit eme glötete Pfänni. We me geng drunger füüret u nüt Dünns drin isch, so geit d’Löti uuf.»
«Se, se, mach jitz!»
Wi höcher daß d’Sunnen am Himmel ufen isch, descht minder het der Röhrli-Fritz picklet und gschuflet, und der Wägmeischter het bald alles müessen alleini mache. Derby het er über Wält und Möntsche gstudiert und sech geng wider gfragt, warum das eso müessi sy, wi-n-es sygi. Um en andere het er sech wyter 125 nümme gmüeit, o nid, wo-n-er gmerkt het, wi sech dä in es schattigs Eggeli het la plötschen und ygschlafen isch. Jitz ghört der Wägmeischter Schritten uf der Straß, und wo-n-er luegt, gseht er der Herr Eduard Chilchbärger mit syne Buebe derhär cho. — Du chunnsch mer grad rächt! dänkt der Wägmeischter und geit a ds Straßebord vüre: «Guete Tag wohl, Herr von Chilchbärger», seit er. «Wär’s erloubt, öppis z’frage?»
Der Eduard het der Grueß mit mene bitterböse Gsicht erwideret. Was het der Wägmeischter von ihm chönne begähre? Er isch sy Hypothekarschuldner gsi, i änge Hose, und het allerhand Ungfell gha und e Raglete Chinder. Und wi-n-er’s errate het, so isch es cho. Für das z’ghöre, hätt er gar nid der Stutz ab bruucht. Es hätt ihm doben i syr Schrybstuben o chönne z’Sinn cho, wenn er’s begährt hätti. Und hätt er es Ohr derfür gha, so hätt er sech vorgno, dem Wägmeischter bi der nächschte Glägeheit z’säge: «Ueli, es pressiert de nid, lueg öppe, wi d’ nache masch.» De hätt er im Gfüehl, er well amene Möntsch wohl, e guete Tag gha, scho zum voruus. Und der ander hätt ufg’atmet, und d’Frou vom Wägmeischter wär froh gsi, und di chlyne Chinder hätte ds Gfüehl gha, es syg nid nume vorusse schön Wätter. Statt däm het er scho vo daheim ewäg, wi öppen all Tag, gstudiert, was gah müeß, daß a syr tadellose Vermögesverwaltung niene d’Löti ufgangi. Die isch sy Stolz gsi, und er het geng dänkt, mit dere verdien er sech der Himmel, wil er alles klar und suber und i der Ornig synen eigete Chinder wärdi chönne hinderla. Uf sy Grabstei wär ihm kei Spruch lieber gsi als: «Du bist über Wenigem treu gewesen, ich will 126 dich über viel setzen.» Vor nüt het er meh Reschpäkt gha als vor der Ornig; aber er het nid gwüßt, daß es e gfreuti Ornig git, wo o für ander Lüt Platz lat i de Kolonne, und en ungfreuti, wo nüt weiß als Linie, wo mit dem ysige Lineal zoge sy. Aber es hätt ihm eine sölle säge, sy Ornig syg ungfreut!
So isch du d’Antwort uf ds Wägmeischters Frag um Geduld usecho: «Du ziehsch dänk dy Lohn wi geng?»
«Das wohl, aber...»
«He nu also, so lue, wi d’ nache chunnsch!»
Dermit isch er wyter gangen und het e schlächte Luun der Bärg ab treit. Er het sech zwunge, nid a Wägmeischter z’dänke. Der Wägmeischter aber het mit verbissene Läfzge sys Grien Schuflen um Schufle dür d’Hurd gworfen und derby dänkt: so gang’s de einisch bim Jüngschte Gricht, di dünne möge düre, dür d’Hurd, und di Dicke falle zrück. Der Röhrli-Fritz hingäge het im Tanneschatte duslet und sech keini Gedanke gmacht. Hätt ne-n-öpper um sy Meinüng gfragt, so hätt er gseit: «Baas, me heig nüt, so cha eim niemer nüt näh.»
Es isch e Prachtstag gsi. Keis Wülkli am Himmel. Der Wald het am Soum und i de Tüller g’gäälet, und d’Hoschtete sy gspickt gsi mit wyßen und roten Öpfel. I de Matten und uf de Läbhääg sy d’Spinnhuppele voll Touchrälli ghanget und hei ds glaarig Sunneliecht i allne Rägebogefarbe wytergä. Dunden am Bärgbord isch d’Aare wi ne läbige Smaragd ihre Wäg grunnen und isch i ds Land abe d’Gheimnis vo de Schneebärge ga erzelle, wo dert obe so wunderschön glänzt hei.
Vo däm allem het der Eduard hütt nüt gseh. Scho meh druuf g’achtet het hingäge der Papa Sunnefroh, wo juscht mit syr Tochter über d’Talguet-Brügg cho 127 isch. Me isch mit der Ysebahn ga Wiftrech gfahre, zum erschtemal! D’Wäge sy no zimlech früsch gfirnisiert gsi und hei derzue der bsunder Vorteil gha, daß me kei Crinoline het müesse reschpäktieren und vo niemerem isch i d’Wade gchlemmt worde. D’Lüt sy ehnder still gsi und hei mit nere heiteren Andacht d’Gäged agluegt, wo me derdür gflogen isch. Eigetlech sy Vatter und Tochter nid ganz eis gsi über ds Zil vo der Reis, und die Frag het jitz im Talguet müessen etschide sy. Ds Annemarie wär lieber linggs übere, Chiltderf zue, zur Tante Gatschet. Es het gar nid begährt z’vergässe, was hinder ihm glägen isch. Im Gägeteil, dert i der Stilli hätt es sym Chummer und Härzweh chönne nachestuune, und so chly fromme Troscht vo der alte Tante hätti dem Jammer es wohligs Chüschtli gä. Es isch ja so: het me sy Verdruß sälber verschuldet, so möcht me ne so gleitig wi müglech vergässe; cha me nüt derfür und meint, me lydi uschuldig, so nüelet me no gärn drin umen und het nüt derwider, daß ein öpper mit fründlechen Ouge beduuret.
Der Herr Sunnefroh hingäge het gäge rächts zoge. Wi gleitiger me ds Annemarie het uf anderi Gedanke chönne bringe, descht besser! Und wenn’s für ihns o gulte het, i mänge suuren Öpfel z’byße! — Was schadt das? — Isch für ihn sälber nid ds ganz Läben ei einzige grasgrüene Suurgrauech gsi? Ds Annemarie het ds letschtmal allem Unagnähme z’Trotz doch scho chly Würze tribe z’Gerzesee. Und däm het me müesse borge. Wenn öppis, so het das dem Meitschi syni Mugge chönne verschüüche.
Es het nümme vil vo syne Gedanke la merke. Was hätt’s abtreit? Si sy ja z’Gerzesee agmäldet gsi und 128 erwartet worde. Wundergno het’s ihns, wele Wäg daß es de dasmal wärdi «Ärdrych erobere», und ’s isch mit dem vernünftige Vorsatz sym Papa nachegange, d’Sach z’näh, wi si chöm.
Nid wyt ob em Talguet sy si dem Herr Chilchbärger begägnet. Wi ds wild Heer sy di drei Buebe der Stutz ab cho z’galoppieren und hei ds Annemarie fascht z’Bode grönnt, und dä ufrichtig Freudesturm het ihm wohl ta. Alli drei hei afa erzelle, was si erläbt heige, sitdäm es ga Bärn verreiset sygi, und wi si sech uf ihns gfreut heige. Underdesse sy di beide Herre voruusgangen und hei vo Ysebahne, Expropriatione, Obligationen und Aktie brichtet und sech i der Vermuetung eis gfunde, dä Ysebahnschwindel wärdi de bald zu nere Kataschtrophe füehre. Ohni umz’luege sy si a der Griengruebe vorby. Ds Annemarie hingäge het grad ghört, wi der Wägmeischter e Schuflete Grien i ds Gitter gschmissen und derzue grurret het: «Trüejet nume, dir Schmarotzer, dir möget de nume descht minger dür ds Hurdli!» Begriffe het’s nüt. D’Griensteine chönne doch nid trüeje! So het’s du errate, es chönnti dene Herre gulte ha. Und wil ihm der Wägmeischter sünscht als es ordlechs Manndli bekannt gsi isch, so het’s dänkt, es müeß da öppis lätz sy, es well ne de bi Glägeheit einisch z’Red stelle.
Im Schlößli isch ds Annemarie guet epfange worde, und es het alli Gattig gmacht, das Mal welli der Ufethalt sech fründlecher ala. Am Abe, wo der Papa Sunnefroh zum letschte Zug ga Wiftrech aben isch, het me Vatter und Tochter allei la gah. Ds Annemarie het sy Papa no bis zum Rank begleitet, wo men uf d’Aaren abe gseht. Dert het er gseit: «Jitz bhüet di Gott, Annemarie, 129 chehr um, und gäll, du tuesch der ne-n-us em Chopf!»
«Us em Chopf? — Ja», het ds Annemarie g’antwortet und sy Vatter mit lächerigen Öugli agluegt.
«Du weisch, wi-n-i’s meine! Es isch mer Ärnscht.»
«Aber wüsset Dr, Papa, dem Peter Harzchopf isch halt doch unrächt gscheh. Di Herre hätte wohl e chly chönne la gälte, daß er das Gäld nid für sych bruucht het!»
«Rächt isch Rächt, und Ornig mueß sy», seit der Herr Sunnefroh, «mit dem Gäld gspasset’s nüt.»
«Ach ja, scho nid, aber mi dunkt’s, me luegi i dene Waisekommissionen o gar geng numen uf ds Gäld und Vermögessache, statt sech öppen einisch um d’Pärson und ds geischtig Wohl vo dene Bvogtete z’kümmere. Alles wird geng numen am Gäld gmässe.»
«Prezys eso isch es, mys Liebe», meint der Papa, «und so mueß es sy. Lue, a der Art und Wys, wi eine mit dem Gäld umgeit, channsch am sicherschte gseh, was mit ihm isch. Das isch ja, wenn de witt, truurig. Aber es isch der einzig Maßstab, wo für alli ungfähr glych isch und wo Luunen und Sympathien am wenigschte möge strecken und zsämezieh. Es isch gschyder, d’Waisekommissione tüeje nid z’hert i ds pärsönlech Läbe vo de Bvogteten yne regiere, die würden erscht rächt göiße, wenn me se dadüren o no wetti kuranze. Es isch scho vil, wenn me guet zu ihrer Sach luegt und derfür sorget, daß si nid i schlächti Händ chöme. — Nei, nei, lue, dä Peter mueß lehre, sech i d’Ornig schicke, wo d’Möntsche zsämehet. — Jitz isch er grad am rächten Ort. Er söll nume nid meine, d’Wält müeß sech na sym Chopf dräje. Wenn er das nid lehrt, so chunnt’s nid 130 guet mit ihm. Und überhoupt, was wei mer da lang ga brichte! I säge der, er isch nüt für di, und du weisch, was du mir schuldig bisch.»
Uf das hi hei si sech adieu gseit. Und ds Annemarie het no lang mit füechten Ouge sym Papa nachegluegt. Es het ja wohl gwüßt, wi guet er’s meint, und hätt ihm nid liecht öppis chönne z’leid tue. — Aber der Peter het ihns äbe doch i der Seel duuret.
Und wider isch ds Annemarie in eren andere Wält gsi, anderi Lüt um ihns umen und anders Läbe. Der sälb Tag, wo-n-es vom Marzilitor heicho isch und ihm ds Härzweh us den Ouge gluegt het, isch es nid lang gange, so hei si daheim usebracht gha, was los sygi. «Myn Gott doch o», het d’Mama zum Papa gseit, «hett ihm jitz dä Nütnutz doch no möge der Chopf verdräje? Was söll men o mache?» Bald het me’s probiert mit Tröschte, bald mit Schmähle, und alli Tag het’s e Portion gueti Rät gä. Item, me het am Annemarie umegfuehrwärchet, bis es z’vollem schier lätz worden isch. Wi meh daß me sech Müej gä het mit ihm, descht meh het me’s i syni Gedanken yne gstoße. Und jitz, z’Gerzesee, isch undereinisch öppis anders cho. Ob’s verabredet gsi isch oder nid, kei Möntsch meh het na sym Chummer gfragt; aber alli hei öppis von ihm welle, vorewäg d’Buebe, und sogar mit der schöne Frou Charlotten isch besser gsi usz’cho. Bald het ds Annemarie niemer meh gschochen als sich sälber. So ds nacht öppen oder uf einsame Wääge het es syne Gedanke no nid chönnen ertrünne. Aber wi meh daß es sys Härz mit de Sorge vo andere Lüte bschwaret het, descht rüejiger isch es worde, und wenn es eso zrückgluegt het, so isch ihm di Gschicht mit dem Peter Harzchopf wi 131 nes Märli vorcho, wo ja doch nie hätti chönne wahr wärde. Es het gspürt, daß es es nid über sech bracht hätti, ne sym Papa z’Trotz z’hürate. Und jitz hätti doch es Wunder müesse gscheh, wenn der Peter als gmachte Ma vo Neapel sötti umecho.
Ja ja, Neapel! Wo-n-es ga Gerzesee ufe cho isch, het ds Annemarie ghört, wi der Papa zum Herr Eduard gseit het: «Es geit gwüß nümme lang dert. Es sy wüeschti Trybereie vo der Schwyz uus im Gang.» Was das für Trybereie syge, het ds Annemarie wenig interessiert. Aber was de gscheji, wenn der Chriegsdienscht z’Neapel sötti ufhöre, das het ihm scho meh gä z’dänke.
No het sech ds Annemarie chreftig gwehrt gäge ds Bild vom Houpme Chilchbärger, wo jitz bald da, bald dert vor ihm us em Boden ufgstigen isch. Jedesmal het es sech nachhär Vorwürf gmacht und sech untreu gfunde; aber ohni’s sälber z’merke, het es geng meh für Gerzesee, für Land und Lüt sech afa interessiere. Und wenn ihm albe d’Lüt fründlech begägnet sy, so isch ihm de wider z’Sinn cho, was der Pfarrer vo Sanftmuet und Ärdrych gseit het. Wi gschwind isch me de albe parat, e Füegung vo Gott z’etdecke, wenn das, was men erläbt und das, was men im Härzesgrund nid ungärn gsächi cho, inenandere gryft! Und so ne Füegung macht sicher und glücklech, wil si eim d’Verantwortung ab em Härz nimmt. Me fahrt so drin wi in ere Gutsche mit guete Fädere. Daß men i de meischte Fälle ds Leitseili sälber i de Händ het, gäbti me nid zue, weder sich no andere.
I där Gutschen isch ds Annemarie über Land gfahre, wo-n-es wider einisch dem Wägmeischter begägnet isch. Er het suur drygluegt und o kei Wank ta, wo-n-er im Annemarie öpper vom alte Schlößli umegkennt het. 132 Sogar der fründlech Grueß vo där schöne junge Tochter het ne nid umgstimmt. «I tät Ech doch uf Eue Sunntigsgring ufe», het er dänkt, «mit däm isch mir nüt ghulfe!» Wo du gar ds Annemarie mit ihm abändlet und ne fragt, wär ihm öppis z’leid ta heigi, daß er verwiche so uwirsch gredt heigi, het er’s under syne roten Ougsbraue vüre zerscht mißtrouisch aglüüßlet und sech gfragt, öb men ihm jitz öppe no welli cho d’Würm us der Nase zieh, für ne ga z’verrätsche. Aber i ds Annemaries Gsicht isch nüt eso gsi z’läse, so daß er sech anders bsunnen und dänkt het, schade tüeji’s am Änd nüt, wenn di suber gwäschenen Öhrli da, wo grad usgseh hei wi Rosebletter, o einisch amene Ton us neren Armlütebhusig müesse darha. Er het di verwärchete Händ uf e Houestil gstützt und gseit: «He, ’s isch emu wahr! We so ne Herr wüßti, wi üsereine gnue mueß tue!» Und du isch er nah-ti-nah i ds Rede cho und het dem Annemarie zletscht treuhärzig der Chratte gläärt. Amenen Arme tuet’s scho wohl, wenn er einisch alles cha sägen und nid ds Halbe für sich bhalte mueß, us Angscht, d’Geduld vom Bessergstellte mögi nid für ds Ganze grecke. Dermit isch es Gwicht vom Wägmeischter uf ds Annemarie übergange. Es het’s nid abgschüttlet, und wenn’s scho hätti welle, so hätt’s nid chönne. «Es isch doch o kurios», het es sech gseit, «der Schuldner und der Glöubiger sy schier glych plaget. Keim isch es wohl derby.» Und jitz isch es gar nümmen us em Studieren usecho, wi-n-es bim Herr Chilchbärger dem Wägmeischter chönnti z’bescht rede.
Hätti ds Annemarie en Ahnung dervo gha, was für ne Tuged der Herr Eduard sech us syr Verwalter-Pedanterie gmacht het und wi-n-er im Gfüehl, daß das 133 soz’säge sys einzige Verdienscht sygi, sich a das Guethabe vor sym Gwüsse gchlammeret het, so hätt es syr Läbtig nid der Muet gfunde, o nume vo wytem da dra z’rüehre. Aber so wenig als e Blueme der Suurnibel, wo an ere düre geit, fragt, ob’s ihm rächt wäri, wenn si ne-n-aluegti, so wenig het ds Annemarie abgwoge, ob’s ds Rächt heigi, mit dem Herr Chilchbärger über Gschäftssache z’rede. Numen eis het es sech überleit: D’Frou Charlotte dörfi de nid derby sy! Die hingäge — das het ihm ds chly Zejeli gseit — würd ihns de nid übel a sy Platz stelle.
Ei Tag Änds Septämber isch d’Frou Charlotte ga Bärn gfahre. ’s isch gruusam ufründlech Wätter gsi. Der Luft het um alli Husegge pfiffen und het d’Felläde gschletzt, und wil me no gar nid a ds Ywintere dänkt gha het, hei alli tschüderlet und niene rächt möge sy. Voruse het me nid chönne wägem Räge, und im Huus isch niene gheizt gsi. Der Herr Eduard isch o wi nen usgröukte Dachs im Gstrüpp umenandere gfahren und het sech niene chönne sädle. Da dänkt ds Annemarie: «Jitz isch’s guet. Grad so chan i’s bruuche!» Flingg isch es mit de Bueben i ds Holzhuus und het amene jeden es tolls buechigs Tütschi und Spän ufgladen und het se dermit i ds Salon kommandiert. Sobald im Kamin es mächtigs Füür gchnatteret het, hei d’Buebe müessen ihres Gvätterzüüg reichen und sech i menen Egge dermit etabliere. Du isch ds Annemarie dem Herr Eduard ga rüefe, er söll sech zum Füür zueche la. «Däm will i jitz scho zeige, wi-n-es cha sy, wenn men üsereis lat la mache!» Und gmüetlech isch es gsi — es hätti d’Frou Charlotte schier töt vor jalousie, wenn si das gseh hätti. Dem Herr Chilchbärger hingägen isch 134 ds Härz ufgangen ob där Heimeligkeit. Aber ds Beschten isch du erscht no cho. Wo-n-er sech schön am Füür het ygrichtet gha mit nere guete Pfyffe — o das isch nume vorcho, wenn d’Husobrigkeit für ne ganze Tag furt isch — und mit nere Revue, wo-n-er scho sit zäche Monete nie derzuecho isch z’läse, het sech ds Annemarie mit nere Broderie zue-n-ihm gsetzt und der Momänt abgwartet, wo-n-er wider öppis i der Pfyffe het gha z’grüble.
«Jitz mueß ig Ech doch einisch öppis frage, Herr Chilchbärger», seit es. «Was isch eigetlech e Hypothek?»
Dä Blick vom Herr Chilchbärger hättet Dir sölle gseh. Es isch fei es Chehrli gange, bis er g’antwortet het. Zerscht het er sech i sym Chopf mit dem Phänomen müessen abfinde, daß e Frou — nei, sogar es Meitschi oder mira e jungi Tochter, na so öppisem fragi. I sym Läbe het er no nüt eso ghört, und ds Annemarie isch i syr Achtung ufegschnellt, schier obe zur Röhren uus. Und wohlta het’s ihm! Zerscht het er es Gsatzli güetig glachet, und du het er aghobe: «E Hypothek»... und du het er — wapf-wapf — mit Gnuß a syr Pfyffe gsoge, «e Hypothek isch e — wi söll ig Ech das erkläre? E Hypothek isch, wenn einen amenen andere... oder nei, wart! So: E Hypothek isch es Pfandrächt uf nes Grundstück. Nähmet a, i sygi — wapf! — e Buur. I bruuchi Gäld und ha keis — wapf! — Jitz gangen i zu eim, wo het, und la mer von ihm gä — wapf! — Si sürflet e chly (nämlech d’Pfyffe). Das mueß ig ihm natürlech verzinsen uf ne bestimmte Tag, und wenn ig im Hinderlig blybe — wapf! — so mueß i Verzugszins bläche. Und zur Sicherheit für sys Darlähe mueß ig ihm es 135 Rächt uf my Ligeschaft verschrybe, und machen i Gältstag, so chan er uf mys Güetli gryffe. — Wapf!»
«Nu, ungfähr eso han i mer’s vorgstellt», seit ds Annemarie, «aber wenn Dir jitz Ungfell heit im Stall oder im Huus oder chrank wärdet und Dir chönnet der Zins nid zale? — Müesset Dir de da ohni Gnad und Barmhärzigkeit Verzugszins zale, no ne höcheren als sünscht?»
«Ja, pärsé — wapf, wapf!»
«Das isch doch e gruusami Yrichtung.»
«Ja nu, so uf der Geisle gchlepft geit das ja nid. E vernünftige, wohl gsinnete Glöubiger het öppe chly Geduld, wenn er gseht, daß der ander im Päch isch und daß er sech rächtschaffe Müej git, syne Verpflichtunge nachez’cho. — Fritzli, reich mer e Fädere zum Pfyffeputze!»
«Jitz geit mer wider es Liecht uuf», seit ds Annemarie so halb für sych.
«Heit Dir vo däm no nüt gwüßt?»
«Ja, nid wäge däm. — Aber uf die Manier cha eine, wo Gäld het, nah-ti-nah ds Land erobere.»
«Pärsé, chan er.»
«Aber i hätti nid Rueh, bis i o d’Lüt eroberet hätti.»
«So, so? — Ha, ha! Der Matador spile wettet Dir de, d’Schuldebüürli abmetzge? — Nid übel, nid übel!»
«Ja nei, so meinen i’s nid, im Gägeteil! I hätti de geng Geduld mit ne, wenn i gsäch, daß si fascht nid mögte gschlüüffe. So würdi me na-ti-nah Meischter über Land und Lüt.»
Der Herr Chilchbärger het du vom Wätter afa brichte. Er het d’Lunte gschmöckt, aber nüt derglyche ta. Hingäge het er doch über d’Sach nachedänkt und 136 gfunde, ds Annemarie sygi nid uf e Chopf tätscht. I Gedanke het er frylech es grüens Umhängli vor sys Gschäftsläbe zogen und isch etschlosse gsi, keir Gäxnase, und wär’s di graziösischti, ds Gänterli vo syr «Treui im Chlynen» ufz’tue. Aber öb er het wellen oder nid, i sym Härz isch öppis ufgange für ds Annemarie: Achtung und Vertroue. Settigs cha men o bloß im Chopf ha; aber wenn’s im Härz sitzt, so bringt’s d’Lüt neecher anenand. Und so het ds Annemarie, ohni’s no z’wüsse, e wichtigi Position gwunne. Der Wägmeischter het kei Verzugszins müesse zale, und der gwöhnlech Zins het er chönne bringe, no bevor ne-n-öpper gstüpft het, und doch isch er dermit lang hindedry cho.
Derfür, daß ds Annemarie sech nid i ds Juhe ufe verirri, het du am Abe d’Frou Charlotte scho gsorget. Es isch e chalte Huuch i das gmüetleche Sääli gfahre, wo si, vom Luft verchuzet und verrägnet, heicho isch. Si syge doch o rächti Gfrürlige, het si ufbegährt, wo si di ganzi Familie so zfriden am Kaminfüür gfunde het. Aber e zfridene Ma isch am Änd o öppis, und drum het si nid wyter pülveret. Der Herr Eduard het der ganz Abe Sorg gha, wi wenn er es Cabaret voll Champagnergleser uf drüne Fingerbeeri müeßt im Huus ume trage. Damit er ja nid müeß Uskunft gä drüber, wi si’s agstellt heige, für dä uhirtig Tag so stillvergnüegt zuez’bringe, het er, ganz gäge sy Gwohnheit, Frag über Frag a sy Frou gstellt, wi si greiset sygi, ob si hindertsi oder vüretsi gsässe sygi, ob’s nere däwäg nid übel worde syg, wän si gseh heigi, was disi gseit und jäni für nes Gsicht gmacht heigi, ob’s im Tal unden o gluftet und wi sträng es grägnet heigi, und so wyters, bis d’Frou 137 Charlotte zletscht mißtrouisch worden isch, und gstudiert het, ob der tire-bouchon oder am Änd — di luschtigi soi-disant Gouvernanten a ihrem Ma nes Schrübli um nen Umgang glöst heigi.
Ds Annemarie isch sälber verwunderet gsi über dä Läärlouf vo ds Herr Eduards Zungen und het mit verstecktem Chummer ds Wätterlüüchten i de schönen Ouge vo der Frou Charlotte gwahret. Es het sech ganz als Donnergueg gspürt; aber so wenig als e würkleche Donnergueg öppis gäge ds Wätter verma, wo-n-er, ohni’s z’welle, verchündet, so machtlos isch sech ds Annemarie vorcho. Was het es sölle: Mit mene Drübery vo Artigkeit der Argwohn no vermehre? — Nei, es het ds Gschydschte gmacht, wo’s het chönne: Mit Andacht und harmlosem Gwunder dem Gspräch zueglost. Und so het es d’Situation grettet.
So isch ds Annemarie Sunnefroh i Zug cho, sech i de Härze vo de Lüt yz’nischte. Wil men aber d’Glägeheit, sy Sanftmuet z’erwyse, nid cha mache, so het es vürgno, de Lüten i ds Blauen usen öppis Guets z’tue. Das wär scho rächt gsi, wenn ihns derby nid der Gluscht tribe hätti, sälber i ds Renommée vo mene Schloßängel z’cho. D’Lätzgen isch nid underwäge blibe.
XIII.
Ds Annelysi louft dem Militär nache, säjt Chlefeler und gryft gwaltsam i ds akademisch Läben y
Vorderhand het’s im Schlößli sälber nüt meh gä z’erobere, und so isch du ds Annemarie bald einisch uf ds Lächehuus verfalle. Es wär doch gar tuusigs luschtig gsi, z’gseh, was der Megert Chrischten und sys Annelysi für Gsichter mieche, wenn me se-n-einisch i d’Ysebahn brächti. Vo sälber gienge si natürlech nid, weder ga Bärn, no ga Thun. Das cha me sech ja dänke; Lüt, wo gueti Roß im Stall hei! Aber, wär weiß, wenn me ne das Reisli zahlti? D’Härdöpfel sy scho yta gsi, me hätti sech das Freudeli wohl dörfe gönne. So isch du einisch ds Annemarie a mene Fyrabe chly zum Chrischten uf ds Bänkli ga sitzen und het ihm brichtet vom Ysebahnfahren und ne gfragt, ob’s ne nüt wundernähmi, wi das es Reise sygi.
«O wäge dessi!» het er gseit. «I bi o aute worden uf mynen eigete Füeße. Dä Gwunder man i jitz o no ebha.»
Ds Annemarie het dä Ton scho gkennt und ganz guet gmerkt, daß es dem Chrischte nid am Gluscht fählti.
En andere Tag isch es hinder ds Annelysi grate. Aber das het sech no weniger derfür welle ha. «Aba», het es gseit, «es meint jitz o en iedere Lali, er müeß der Gring i dä Dampfhafen yhe gstreckt ha. Das isch guet für Herrelüt, wo nid wüsse, wohi mit dem Gäud. I schenierti mi emu, dert yhe ga z’hocke.»
139 Da syg äs lätz brichtet, het ds Annemarie gseit. Grad juscht für d’Burelüt heig me ja d’Ysebahn gmacht. Die chäm ja nid uf ihri Rächnig, wenn nume d’Herrelüt wette fahre. Ds Megerts wärde doch de wohl nid welle di letschte sy am ganze Bälpbärg, wo wüsse, wi d’Ysebahn vo innen usgseji.
«Emu jitz die Wuche nid! U di angeri mangleti me de Brächete z’ha. U dernah... Fahre si ächt de im Winter o?» meint ds Annelysi.
Gwunderig sy si also beidi gsi; aber keis het’s dem andere gönnt, das la z’merke. Und jedes het sech vorgno, z’luege, wi lang ds andere ’s mög ebha. Einisch, wo si zsämen allei i der Chuchi gstande sy, seit der Chrischte: «Säg, Annelysi, was miinsch? Wei mer ächt eis uf Bärn mit der Ysebahn?» Da luegt ne ds Annelysi mit übermüetig glänzigen Ougen an. Aber no bevor es het chönne säge: «Ähä, gäu! I ha’s wou däicht, es bheig di nid!» het er sech umdräjt und in e fyschteren Egge gluegt, daß ihm sy Frou emel ja nid der Gluscht chönni ab em Gsicht abläse.
«I für mi ma’s no lang erlyden ohni Ysebahn», het ds Annelysi gseit, «aber i merke’s scho, es lat der eke Rueh, bis daß d’ aber e Napolion dusse hesch. — Das git Chöschte, z’Tüüner yche!»
«Scho, weder si het nöuis da gseit vo zale!»
«Wär?»
«He, d’Jumpferen im Schloß äne.»
«Ja die! Die bruucht üs doch nid ga ds Ysebahnfahre z’zale! Si isch ja säuber numen um ene Gottslohn bi ds Chilchbärgers. We de mueß gritte sy, so vermöj mir’s de o no! Daß men eim de da z’ringetum geit ga vürha, me ryti uf anger Lüten ihrer Wurscht, ä’ä!»
140 «He, we’s ere Freud macht, z’zale, so la se doch!»
«Die wott drum öppis angers dermit; si wetti nume der Narr mache mit is u luege, wi dumm daß mer tüej. Aber weisch, da trumpiert si si!»
«’s het niemer gseit, du müessisch de dumm tue», seit der Chrischten und luegt ds Annelysi sytligen a.
«Du wou du», überchunnt er ume, «du muesch mi cho brichte, wär dümmer tuet, öb üsereis oder ds Mannevouch! Gang jitz, i cha di nüt bruuche da inne. Tue du öppis, so chöme der di Muggen us em Gring!» Dermit het si-n-ihm e Tätsch uf e Buggel gä und ne zur Chuchi uus gmuschteret. Der Chrischten isch vor der offene Türen uf der Bschüsi blybe stah und het d’Pfyffen azündtet, währed ds Annelysi wi ne Hurnuuß i der Chuchi umenandere gcheßlet und tschäderet het. Wo-n-es es Chehrli däwäg het gfuehrwärchet gha, chunnt’s wider under d’Tür: «Bisch jitz geng no da? — Was wottsch o?»
«I wehre de Mugge», seit er, und blaset e großi Tubakwulke vor sech ane.
«I gseh scho», meint ds Annelysi, «es wird de no müessen erstieret sy, und am Änd isch’ gschyder, du gangisch einisch, süsch trappisch mer no bis zum Jüngschte Tag um ds Huus umen u tuesch nüt meh.»
Der Chrischte het wohl gwüßt, wän’s a allne Haaren uf d’Ysebahn zieht. D’Frag isch nume gsi, wär vo beidne ’s ehnder ufgä het, nid welle der Name z’ha. Der Gwunder het beidne zsäme d’Rueh gno, dem Chrischte d’Rueh zur Arbeit — es het ne geng, wenn er so öppis vorstähnds gha het, dunkt, es syg sech nümme derwärt, vohär no irged öppis az’fa — dem Annelysi d’Rueh zum Verschnuufe — es het gmeint, es müeß alles 141 vorhär no i d’Ornig tue, und wil e rächti Burefrou nie voruse chunnt mit Ornig mache, so het’s halt o der Momänt nie gseh cho, wo me de chönnti abchlepfen und gah.
Wo ds Annemarie zum drittemal cho isch und gfragt het: «Und jitz?» het ds Annelysi zerscht wider abgwunke, der Chrischte het gschwigen und a der Pfyffe zoge, bis ds Annelysi gseit het: «He nu so de, i wott ja Chrischte nid dervor sy; wenn’s zwängt sy mueß, so cha me ja de luege, weder emu jitz hütt däich no nid u morn han i o nid derwyu.»
Kei Möntsch weiß, wenn si über ne Tag eis worde wäre, hätti nid ds Annemarie ändlech gseit: «Also am Frytig fahre mer de!» Ds Annelysi het sech dry ergä, aber gfunde, alles im Läbe sötti e schickleche Zwäck ha, so z’läärem fahri me doch nid i der Wält umenandere. Und um dä Zwäck isch es nid verläge gsi. Ihre Gottfried isch sit acht Tage z’Bärn im Dienscht gsi als Draguner-Trumpeter, und d’Muetter hätt ne gar tuusigs gärn einisch gseh — «so unger den angere». Si isch sicher gsi, daß i der ganze Schwadron keine ’s mit ihm het chönnen ufnäh, emel mit dem Roß nid. Und de, wenn es sech öppe grad gschickt hätt, daß me se «samthaft eis ghörti blase», so hätt ds Annelysi o nüt derwider gha.
A mene schöne chalte Herbschtmorgen isch me no bi Stärneschyn uuf. Gäb me sech gang ga luschtig mache, het d’Muetter gseit, müeß gfueret sy und sünscht öppe zur Sach gluegt; es Ghudel laj me de nid dahinger. Und erscht, wo alles a sym Plätzli gsi isch und jedes sy Sach gha het, het me sech gsunntiget. Der Chrischte het e bravi Späcksytechutten agleit, ds Annelysi di bürschi 142 Tracht mit eifache Göllerchetteli, e schöni sydigi Schöuben und e gattleche Huet. Öpper het ihm gseit gha, es zieji de mängisch i der Ysebahn, und drum het es d’Ohre ghörig verschoppet und under em Huet no nes schöns Halstuech um d’Ohre gchnüpft. D’Buebe hei underdesse d’Mähren agspannet und uf ds Rytwägeli no ne zwöite Sitz gschnallet — wäge der Jumpfer Sunnefroh. Die het gmeint gha, me gangi de z’Fueß uf Station, aber ds Megerts hei das nid zuegä. Der Vatter und der Köbi sy uf e vordere Sitz, d’Muetter und ds Annemarie uf e hindere. I mene fülimährewürdige Trab sy si ds Gäßli ab und am neue Schloß vorby gäge Talguet-Stutz. Uf em ganze Land isch di fyrlechi Morgestilli gläge, und die uf em Wägeli hei o nid mängs Wort verlore. Ds ganz Aaretal isch under mene dicke Näbel gläge, und dem Annelysi het’s schier schwär gmacht, i di Tiefi abe z’fahre. «Was wartet is ächt unger däm Dechu?» het es dänkt. «We’s nume nüt Lätzes git daheim!» Mängisch isch’s ihm gsi, es müeß abstygen und ume hei; aber es het wohl gwüßt, daß es sech de reuig würdi, und drum het es d’Sach la gah, wi si het welle. Si sy öppen e Halbstund z’früech ga Wiftrech abe cho und hei der Köbi grad ume hei gschickt mit dem Fuehrwärch, damit d’Mähre nid öppe schüüch wärdi, wenn de ds «Lockemadiv» chömi, und weder Vatter no Muetter umewäg sygi, für nere zuez’rede. Wo si du ändlech im Wage gsässe sy mit allerhand andere Lüte, isch ds Annelysi wider ganz still worde. Es het ds Chörbli uf der Schooß gha, d’Händ druffen inenandere gleit wi zum Bätte, und andächtig gluegt, wi d’Böum, Hüser und Telegraphestangen a de Fänschter vorby gschnuußet sy. Schier gruuset het’s ihm ob der Ysebahnbrügg, 143 wo si da so höch i der Luft über d’Aaren ynegfahre sy; aber sünsch het’s es de no luschtig dunkt. Me chöm eso ring dür ds Land, me wüß ja gar nid wie.
Z’Bärn isch du ds Annemarie zerscht mit ne d’Stadt ab zu synen Eltere. Dert het me ne z’Nüüni ufgstellt und mit ne brichtet; aber si hei nid vil vo sech gä, us Angscht, si sägen öppis Dumms, und keis het’s dem andere gönnt, daß es ihms de am Abe hätti chönne vorha. Und de isch halt der Muetter no öppis uf em Härz gläge. Wo me se gfragt het, was me jitz well ga luege, het si gseit: «Am aständigschte wär’s mer, we mer jitz vorewäg zu Gopfried chönnte.»
Ds Sunnefrohs hei dänkt, di zwöi sygen allwäg o gärn e chly allei z’Bärn, si wüssi ja Bscheid. Und drum het me se la gah und se nume zum z’Mittag gheissen umecho. Chrischten und Annelysi sy uf em chürzischte Wäg dem «Flöhbode» — so het me der Cavallerie-Casärne gseit — zuegstüüret. Underwägs het ds Annelysi der chöschtlech Vorrat vo sym Chörbli, zwöi Paar Ämmetalerwürscht und es halbs Imi rotfleischigi Chlefeler, mit zweene währschafte Weggen ergänzt. Es het sech gfreut wi nes Chind. Aber am Bollwärk oben isch es still gsi, wi uf mene Totehof, und niene hei d’Bschleeg vo mene Dragunerhälm blitzet. Einzig hinder em Hofgitter näbe der Casärne het sech öppis grüehrt. Ds Ehepaar Megert het sech dert zueche gmacht und nüt gfunden als zwee Arräschtante, wo der Hof gwüscht hei.
«Sägit», rüeft der Chrischten über ds Gattertor yne, «wo sy ächt diser?»
«Wär?» antwortet eine vo de Bäsemanne.
«He, wär ächt?» meint ds Annelysi, «ds Milidär, d’Draguner! Mer hätte zu Megert Gopfried möge. Du 144 wirsch ne däich wou bchenne, er isch bi der Musig u blaset der Peh-Paß.»
«Aha, dä isch nächti bim Putzen i sy Trumpeten yne gheit, u sider hei si ne no nid umefunge.»
«We d’ e Löu bruuchsch, so suech e höuzige», räßet ds Annelysi, «für das sy mer nid ga Bärn yhe cho!»
«Si sy furt», seit jitz der ander, «es sy Manöver.»
«Wohi de?»
«Nöuis da gäge Gerzesee use.»
«Cha me jitz da süsch niemer frage?» seit ds Annelysi zu sym Ma. «Mit dene Grasaffen isch ja nüt z’mache.»
Wi töuber ds Annelysi worden isch, wi luschtiger het’s d’Soldate dunkt. Der Chrischte het du ds Wort ergriffen und gfragt, wenn si de ächt ume chöme. Da antwortet der Soldat: «öppe de im Ustage.» Jitz het ds Annelysi gnue gha. «Dir chunnt’s o guet, daß d’ hinger em Gatter bisch, dir wett i zeige, wi me der Bäsen i d’Finger nimmt!» Cholderig het’s der Chrischten am Ermel zoge, er söll sech nid länger la für e Narre ha. Si sy du gäge d’Spittel-Chilche zue und di vordere Gassen ab. Ob si ächt zu de Bäre welle, het der Chrischte gmeint; aber ds Annelysi het nüt dervo begährt. Die wärden öppe nüt ghübschet ha, sitdäm es se zum letschtemal gseh heig. Gäge den elfe sy si du uf em Chilchhof gländtet und hei sech dert uf mene Promenadebank nider gla. Ds Annelysi het gchupet und gschumpfe, es heig’s wohl dänkt, das chöm de so, wenn me für nüt und wider nüt i d’Ysebahn hocki. Wenn’s nume daheim wär, so chönnt’s öppis tue! Es het du Mittel und Wäg gfunde, mit mene Polizeier az’bändle, und dä het du gwüßt z’brichte, ds Militär 145 chömi de gägen Abe hei, e große Huuffe, si heigen es Lager uf em Wyler und syge geschter uf en Usmarsch. Jitz isch dem Annelysi d’Sunne wider ufgange. Am liebschte wär’s grad uf e Wyler ufe ga passe. Aber schicklecherwys het me doch jitz zu ds Sunnefrohs müesse. Am Namittag isch du ds Annemarie mit nen i der Stadt ume gspaziert und het nen allerhand Interessants zeigt. Sogar i d’Stadtbibliothegg sy si ga d’Raritäte luege. Aber weder d’Altertümer, no d’Steine, weder di großi Schildchrott, no ds Struußenei hei ds Annelysi hert interessiert, es het geng nume d’Ohre gspitzt, öb es niene Musik ghöri oder Roßtrapp. Es het ekei Rueh gha, bis si wider a der Spittelgaß gsi sy, wo di halbi Stadt Bärn zsämegloffen isch, für ds Militär ga z’luege, wo jitz jeden Ougeblick het söllen ymarschiere. Si hei sech uf mene Stägetritt vo der Heiliggeischt-Chilche poschtiert und einschtwyle gluegt, wi sech ds junge Volk d’Zyt vertribe het. Der Schatte vom Chrischtoffelturm isch scho wyt d’Spittelgaß ab gschnaagget, wo’s ändlech gheiße het: «Si chöme, si chöme!» Me het näbem Turm düre bim Murtetor öppis in ere Stoubwulke gseh glitzere. E Huuffe Roß het me ghört uf em Pflaschter räble. Ds Annelysi het sech schier d’Ougen us em Chopf gluegt. «Das sy se», seit’s zum Chrischte, «lue, los, Musig! Da isch er gwüß derby, grad z’vorderisch.» D’Têten isch scho hinder em Turm verschwunde gsi, und jitz isch der Schwall vo de Tonwälle dür e Torboge cho z’ruusche. «Potz Heutonner, wi tschäderet das!» het ds Annelysi gseit. Und da sy si o scho vüre gritten und richtig der Gottfried mit syr Mordio-Baß-Trumpete z’vorderscht am Flügel. Wi wenn er d’Stadt Bärn müeßt abstoube, het er mit rotbruune Pfusibacke 146 brumpa-pumpa-pumpa blaset. I wilder Flucht isch ds Publikum vor ne dervo gstobe, wo si gäge ds Bollwärk abboge hei. Sobald d’Musik um en Egge gsi isch, het ds Annelysi für nüt meh Ouge gha, nid emal der eidgenössisch Oberscht mit sym Näbelspalter und der rotwyße Schärpen um e Schmärbuuch het ihm öppis gulte. «Hesch gseh, wi-n-er umegluegt het? Er het mi gkennt!» seit’s zum Chrischte. «Gopfried? Dä het doch nüt umegluegt, dä het uf d’Noti müessen achte. Das gäb e schöni Tonner Musig, we die wetti umenangere glüüßle.» — «He nei, der Choli drum», seit ds Annelysi, «er het mi gwüß gseh!»
Stab, Infanterie und Artillerie sy d’Stadt ab, uf e Wyler use, und ds Volk isch hindedry grochlet. Ds Megerts hei müesse gäge Strom schwümme, für i ds Bollwärk use z’cho. Der Chrischten isch blybe stah wi ne Pfyler von ere zsämegschoßne Brügg und het na syr Frou umegluegt. Die het ihrem Grundsatz treu: «Wär nid agryft, chunnt hingertsi», dür e Huuffe düre gwääget. Mupf um Mupf und Stupf um Stupf het si sych sälber und ds Chörbli gluegt düre z’rette. Ds Annemarie het lang chönne säge: «Heit nume Geduld, Frou Megert, mer chöme scho düre!» Es wär alles guet cho, hätti nid vo der andere Syten e Drötschgeler pressiert und mit der Geisle gchlepft. Statt z’warte, wott ds Annelysi no hurti dervor düre. Scho isch es mit dem Roß zsämepütscht. Da gryft eine, wo’s guet gmeint het, na-n-ihm, für’s z’hinderha, erwütscht aber nume der Boge vom Chörbli. Ds Annelysi lat nid lugg, der Boge lat gha, und Wegge, Würscht und Chlefeler chruglen under der Drotschgen umenandere, wo nen eleganti Crinoline-Dame drinne lorgnetiert und ob em Militär-Nachegaffe 147 nid emal merkt, daß uf der andere Syte ds Annelysi uf allne vieren am Boden isch. Hinder der Drotschge düre pressiert der Profässer Zündtheiß, für hurti hei öppis ga ufz’schrybe, wo-n-er juscht usgsunne het, und trappet usgrächnet grad uf ds Annelysis einte Wegge. Potz Wätter! I syr Töubi nimmt ds Annelysi, was zur Hand isch: es paar Ämmetaler, und hout se dem Profässer um d’Ohre, daß der Zylinder i ds Gstüchel vo de Lüt yne flügt, wo di einten us Erbarme mit dem ungfellige Burewybli, di anderen us nächer ligende Gründe d’Chlefeler ufgläse hei. Der ander Weggen isch a mene Radreife vom Fiagger blybe chläbe, und no di halbi Gaß ab het me ne geng gseh uuf und nider fahre. Sobald ds Annelysi wider zue sech cho isch, het es nam Chrischten usgluegt. Es het natürlech nüt anders erwartet, als daß er us Ritterlechkeit mit dem Drötschgeler Händel agfange heigi. Aber der Chrischten isch hinder syr Frou gstande, währed der Profässer nere vo vorne dröit und wüescht gseit het. Wär nid ds Annemarie derzwüsche gsprunge, weiß kei Möntsch, was es no gä hätti. Jitz het der Chrischte sy Frou bi der Hand gno und us em Gstüchel zoge. Uf em Trottoir vor der Chilche het du ds Annemarie dem Annelysi der Chittel ghulfe putzen und ihm mit aller Sanftmuet zuegredt. Aber da het’s no chly hert gha mit dem «Ärdrych erobere». «Du bisch o ne Stopfi», het ds Annelysi sym Ma gseit, «hesch nid chönne luege?» Dem Chrischten isch es gruusam widerwärtig gsi, daß es eso gangen isch. «Weder das isch cho und gsi, i ha nume nüt gmerkt dervo, bis i se ha gseh d’Öpfu zsämeläse.»
«Un e Feulade han i o im Chittu!» het ds Annelysi mit böse Blicken uf ds Annemarie gseit, und derby het 148 es geng no ds einte Paar Würscht i der Hand gha. «Sä da, häb e chly, so bisch o für öppis guet!» seit es sym Ma und git ihm se z’hüete.
«Chömet Dir, mer wei jitz hurti a d’Brunngaß, i will Ech’s de chly verstäche, und dernah...»
«Zerscht wei mer jitz zu Gopfried, so für nüt u aber nüt lan i mi nid übercharre!» het ds Annelysi gmacht, und ds Annemarie het wohl gseh, daß da usrede nüt hilft, wenn es scho dänkt het, jitz wärdi me doch der Gottfried nid usen übercho. Me het der Frou Megert der Wille ta und isch zur Casärne. Dert isch es furchtbars Gstürm gsi. D’Draguner sy scho i de Ställ gsi und hei Roß und Sattelzüüg versorget, tränkt und gfuetteret und gfummlet. Ds Annelysi isch alli Gredi dür e Hof gäge Stall zue, und di beiden andere sy uschlüssig und zaghaft hindedry. E Schildwacht isch uf d’Muetter zue und het nere welle wehre. Aber die het ta, wi wenn si dert allei daheime wär. «Lue du für di», het si dem Soldat gseit, «i weiß scho, was i z’tüe ha!» Der Soldat het nid gwüßt, was er söll, und no gäb er sech het usbsunne gha, isch ds Annelysi im Stallgang inne gsi und dür das Mannevolch düre gstüüret, bis es ds breite Hindergstell vo sym Choli erchennt het. «He, der Fränzu! My Fränzeli!» het’s gseit. «Gäu, gäu, du bchennsch dys Müetti no?» Der Choli het richtig umegluegt, seelevergnüegt der Wädel umenandere gschlängget, gstämpferlet, en Arvele Heu us em Rase grupft und wider gluegt und sech vo der Muetter la tätschle. Im glychen Augeblick isch der Gottfried mit dem Wasserchübel derhär cho und het welle dem Choli d’Füeß wäsche. «E aber, Muetter, was machsch jitz du da?» het er gfragt.
«Ja nid Gott», het ds Annelysi gseit, «jitz sy mer dr 149 der ganz Tag nacheglüffe. Das het si jitz o dumm breicht! — Chumm hurti use, der Vatter isch o da.»
«Ja, i darf jitz nid!»
«Abah! Flänz. — Chumm du!» D’Muetter isch vora, und der Gottfried isch nere nache. I däm Gstürm het ja doch niemer uf se gluegt. Er het emel du no den andere chönne d’Hand drücke. Ds brochene Chörbli mit dem Räschte vo ds Muetters Chram isch scho dinne im Stall, näbem Choli, gstande. Lang hei si du richtig nid dörfe dampe; aber d’Muetter het ihre Triumph gha und im Stadt-Abgah dem Annemarie, wo-n-es gseit het, ohni ds Annelysis courage wäre si nie zum Gottfried cho, g’antwortet: «Nei wäger, i trouen o nid; aber i chenne ds Mannevouch. Mi mueß se nume nid förchte, di Pfösle, Jumpfer Annemarie! Wo nähmte si ds Milidär här, wenn üsereis nid wär?»
Jitz isch alles ume guet gsi. Vatter und Muetter hei im Friden i ds Sunnefrohs Chuchi z’Nacht gässe, und ds Trineli het ne zuegha, wi wenn’s syni eigeten Eltere wäre. Und du isch me wider uf d’Bahn. Di beiden alte Lütli hei nid vil Wort gmacht uf der Heireis. Ds Annemarie het gmerkt, daß si d’Ydrück vom Tag widerchöuen und derby nid grad heiterer wärde. Ds Annelysi het sy Chrischte so agluegt, wi wenn’s wetti säge: «Jitz hei mer für e Gwunder!» Es isch nid zfride gsi, wil es hütt nüt het chönne schaffen und doch kei Grund gha het zum Nüttue. Es het chuum d’Station Wiftrech mögen erwarte, für wider i syni Sache z’cho. Wenn’s erscht no gwüßt hätti, was ihm dert wartet!
Wo si usstyge, isch es stockfyschteri Nacht gsi und um d’Station ume nöue so nes Glöuf und Gstürm. Näbem Stationshuus sy e Kuppele Lüt binenandere gsi 150 und z’mitts drinn es Tier. Uf der Stell hei Annelysi und Chrischte d’Stimm vom Köbi umegkennt, und das große schwarze Tier isch ihri Mähre gsi, wo am ganze Lyb gschwitzt und zitteret het. «Seh», het ds Annelysi gseit, «lat mi zueche! Was het’s gä? So, so, hesch du jitz o no müessen Ungfeu ha?» Währeddäm d’Muetter het ghulfe tätschlen und tröschte, hei si nere brichtet, ds Roß sygi ob de Latärne vo der Lokomotive schüüch worde, heig dervo wellen und syg du mit dem Rytwägeli a Latärnestud gfahre. Vo der Latärnen isch richtig nüt meh da gsi als ds lääre Gstelli. D’Schybe sy i Schärben am Bode glägen und der Öltägel umgläärt. «E du aute Ganggu du», het ds Annelysi guetmüetig gschmählt mit dem Roß, «sövli mängisch gfület u geng no so chlüpfigi!» Wo-n-es du aber gseh het, daß d’Lande broche gsi isch, het’s du en andere Ton agschlage: «So, söu mer jitz öppe no der Wage hei schryßen uf aus uehe, he? — Was wottsch jitze?» gratet’s hinder e Köbi, «du bisch o ne Schwauderi! Han i der nid gseit, du söuisch de nid eso hert zueche fahre?»
Mit Müej und Not hei si du öppis zsämebagglet und sy ufgsässe. Me het ganz süüferli müesse fahre, und so het’s es häb chläb möge bha bis hei. Aber wo ds Annelysi dem Annemarie «Guet Nacht!» gseit het und «Dank heiget de no!», het’s eso tönt, daß ds Annemarie gwüßt het, öb es ds Megerts no einisch uf d’Ysebahn söll ylade. I den Ouge vom Annelysi isch vo hütt a ds Annemarie erscht rächt e Donnergueg gsi. Wenn’s es scho nume vo wytem gseh het, het es dänkt, es gäb öppis Chrumms.
Nid la troume het sech ds Annelysi, was es i der akademische Wält z’Bärn agrichtet het. Wi nes Louffüür 151 isch d’Mär dür d’Stadt gloffe, es Burefroueli heig dem Profässer Zündtheiß uf der Gaß es paar Würscht um d’Ohre gschlage. E ganzi Wuche lang het men a de Biertischen a däm Ereignis umebrodiert. Es syg es jungs hübsches Meitschi gsi und der Profässer heig’s obenyne gno, hei di einte dichtet, di andere hei gseit, es sygi d’Rach gsi von ere Muetter vom Land. De Stammtischburger isch bekanntlech nie nüt schlächt gnue. Und i ihrer notorische Solidarität hei verschideni Kollege vom Herr Profässer bereits erklärt: «Zündtheiß ist unmöglich geworden», und scho a jüngeri Glehrti gschribe, si sölle sech parat mache, es wärdi de bald e Lehrstuehl ledig. Aber z’Bärn mueß eine scho meh leischte, bis er «unmüglech» wird. Da man e Zsämeputsch mit menen Annelysi no nid grecke. Und so isch der Herr Zündtheiß no lang in Amt und Ehre blibe.
XIV.
Schwärmerei und Disziplin. Zwee unglychi Bärner graten anenand
Ändlos und schier unbarmhärzig heiter isch der heißblau Himmel über Land und Meer gläge. Uf de Bärgen am Golf vo Neapel het di großi Summerhitz brüetet, es hoffnungsloses Röuchli, wo nie zur Wulke het chönne wärde, isch vom Vesuv graduuf i di lääri Luft verfloge, und sogar ds Meer het sech chuum grüehrt. Millione vo Stärnli hei druffe glitzeret, und ohni Ruusche hei di chlyne Wälleli am Ufer d’Muschleschirbi ufen und abe tröhlet, hunderttuusedmal ds Tags innert dem glyche schmale Rieme.
Da sy im Schatte vo menen ufgspannete Sägeltuech e Kuppele blutti Manne gläge, bruun schier wi Beduine. Numen a de Gsichter het me nen agseh, daß si nid hie uf d’Wält cho sy. Di meischte hei d’Guetmüetigkeit vo de Schwyzer i den Ouge gha, da und dert einen e füechte Glanz wi vo Heiweh, und wenn me näächer hätti chönne luege, so hätti men im eint oder anderen Oug no nen andere Glanz gseh, dä, wo me dry überchunnt, wenn ds Härz vor großer Erwartung chlopfet. Hie, am Badplatz, isch nämlech di einzigi Glägeheit gsi, wo d’Schwyzer-Soldaten ungstört mitenandere hei chönne brichte.
Zmitts im Huuffe het e große Kärli — der Grenadier Wipfli — mit dem Grenadier Kiefer yfrig diskutiert, und z’nächscht by nen isch der Fourier-Aschpirant Harzchopf gsässe, der einzig Bärner under der ganze 153 Schar. Keis Wort het er sech la etwütsche. Gredt het er nid vil; aber er isch mit Lyb und Seel derby gsi. Und us der Art, wi di andere mit ihm umgange sy, het me gseh, daß si ne gärn hei und ihm ds gröscht Vertroue schänke. Das het der Peter gwüßt, und grad so het er’s äbe welle ha. Mit allne Schliche het er’s erborzet, daß er juscht nid i ds Bärner-Regimänt cho isch. Er het nid begährt under Bärner-Offizier z’cho. Me het afange gwüßt, wi’s albe gangen isch, wenn eso ne Nütnutz sech ga Neapel verzoge het. Da hei fürsorglechi Verwandti oder Vögt yne gschribe, me söll de zu däm junge Ma luege, mit dem Wink, me söll ne kuranze, bis ihm ds Lige weh tüej, villicht syg de no öppis us ihm z’mache. Aber der Peter Harzchopf het äbe gar kei Luscht meh gha, öppis us sech la z’mache. Er het scho sy Lätzgen us de bishärigen Erläbnisse zogen und dänkt, wenn er under ander Lüt chömi und nid uf Schritt und Tritt uf nes Vorurteil stoßi, so chönnt er de wider i sys Täller cho. Der Gedanken a ds Annemarie het ihm ghörig nacheghulfe. Und wär er jitz under ordlechi Lüt cho oder i d’Einsamkeit, so hätt’s ihm nid chönne fähle. Aber du liebi Zyt, wi het das vo naachem alles anders usgseh! Es sy halt nümme di wackere Soldate vo Santa Brigida, Catania und Messina gsi. Daheim, i der Schwyz, isch gäge napolitanische Dienscht druuflos intriguiert worde. Anstatt daß me der grad Wäg ygschlagen und d’Regimänter ufglöst hätti, het me hindenume probiert, de Lüte der Dienscht z’verleiden und ne d’Soldatenehr z’vernütige. Die, wo öppis uf sech gha hei, sy geng rarer worde, und derfür het me minders Volk müesse rekrutiere. So het der Peter vo Afang a nid die Kameradschaft gfunde, wo-n-er nötig 154 gha hätti. Offizier und Mannschaft sy mißtrouisch gsi gägen enandere. Das het er a sich sälber erfahre. Er het gmeint, er chömi de syne Vorgsetzte vor wi nes unbruuchts Bögli Briefpapier. Aber chuum hei si i der Kontrolle gläse: «Student der Theologie», so het’s gheiße: «O heie! — Wi chunnt dä i Soldaterock?» Und wär der Peter Harzchopf en Ängel vom Himmel gsi, so hätt er gäge das Vorurteil nüt mögen usrichte. Derzue isch bald Längizyti cho und sy alte Widerwille gägen alles unnötige G’regier und alli Kujoniererei. Mit jedem Tag meh isch er eis Härz und ei Seel worde mit den Uzfridene. No jitze frylech hätti ne der Gedanken a ds Annemarie Sunnefroh hinderha, öppis z’tue, wo sech mit der Manns- und Soldatenehr nid vertreit hätti. Tag und Nacht het er e Brief a ds Annemarie uf em Lyb treit. Er het sys ganze Härz dry gleit gha, aber geng het er’s no nid über sech bracht, ne-n-abz’schicke. ’s isch ihm gsi, es gieng e guete Geischt von ihm, wenn er ne-n-abließ.
Jitz het sech undereinisch ds Grücht verbreitet, d’Offizier heige sälber d’Hand im Spil, für d’Sach z’verderbe. Si heigen im gheime d’Kantons- und Schwyzer- wappe la us de Bataillonsfahnen use tue, und dermit syge di Regimänter nümme Schwyzer-Regimänter. Vo jitz a syge si nume no Lazzaroni-Truppe, wi di yheimische. Der Ruehm und d’Ehr syge verlore, und gäb’s lang gangi, chönne si mit Schimpf und Schand d’Finke chlopfe. Das het du juscht grad de besser Gsinnete wehta. Was Disziplin i de Chnoche gha het und Soldategeischt, het sech nid la verfüehre; aber di junge Bursche hei ds Füür i Chopf übercho und gmeint, si müesse d’Ehr vo de Regimänter rette. Und grad dem Peter het 155 das yglüüchtet. Hinder den Offizier het er undereinisch wider d’Hüeter vo der Ornig gseh, wi-n-er se vo Bärn här gkennt het: verchnorzeti, herti, rücksichtslosi, türlistockstyffi Gsetzeshüeter, wo sälber nid der Geischt vo de Gsetz i sech heige. Dene müeß jitz einisch under d’Nase gribe sy, was si syge. Jitz müesse di Stöck einisch gsprängt sy. Der Drahtgügger het ghulfe, syni Kameraden ufreisen und het’s i ehrlecher Begeischterung ta, das het men ihm scho aghört, wenn er i sym Yfer zur Guitarren improvisiert het:
Wo Schwyzerfahne brönne
Im Morgesunneglanz,
Da löj mir nüt abtrönne,
Mer wei se-n-eis und ganz.
Wo Schwyzerfahne wäje,
Da ma der Tod dryschla,
Ma jungi Halme mäje,
Mir stellen üse Ma!
D’Soldate hei bald mitgsungen und vom Peter Grosses erwartet. A das, was de nachhär chönnti cho, hei di wenigschte dänkt. Si hei sech ybildet, si chönne den Offizier ihri Meinung mit Gwalt bybringe, und wenn si de gseje, daß es ne ja numen um d’Ehr vo de Regimänter z’tüe sygi, so gäbe si no so gärn nah. Und nachhär syge de si, di junge Soldate, die, wo d’Regimänter grettet heige, de chönn’s ne de nümme fähle. So het’s i dene Chöpfe gchochet und brodlet, und wenn der nüechter Verstand zwüschen inne wider einisch der Chopf ufgha het, so isch men i di nächschti Pinten und het e Schwetti füürige Wy drüberab gla.
So isch es der sälb Tag gstande, wo di urüejige Lüt vom zwöite Regimänt bim Bade Chriegsrat ghalte hei. Es isch abgchartet worde, hütt am Abe, nam Appäll, 156 well men ufbrächen und vo eir Schwyzer-Casärne zur andere ga d’Fahnen use reiche, für se dem Chünig sälber ga z’zeige. Dä wärd ne de scho rächt gä.
Verabredet isch so öppis no bald einisch; aber ob de d’Lüt o derzue Stande, wenn’s gilt, das isch en anderi Frag. Drum hei si enandere der Eid abgno, daß keine der ander well im Stich la. Uheimelig still isch der Namittag verstriche. Mänge het dänkt, wenn er numen im Loch wär oder irgedwo uf mene vergässene Poschte, daß er nid müeßti derby sy, wenn’s de losgangi. O dem Peter Harzchopf isch so z’Muet gsi. ’s isch ihm vor gsi, di Gschicht chönnti de lätz usecho und dermit ändige, daß er uf der Galeere dörft a ds Annemarie Sunnefroh zrückdänke. Chuum isch der Dienscht übere gsi, het er sech in e Pinte gschlichen und eis gheltet. Wenn einisch i sym Läbe, so wär ihm jitz e Ruusch erwünscht gsi. Was het er anders welle? De Kamerade ds Wort z’bräche, het er nid begährt; also het’s gulten Ärnscht z’machen und alles dra z’setze. Und alli die, wo zu däm Etschluß cho sy, hei sech scho im stillen in e gwüssi Wuet yne gsunnen im Gedanken a die, wo’s de nid wärde wagen und se chönnten im Stich la. Wi neecher der Abe cho isch, descht mißtrouischer hei si enanderen agluegt. Und wi meh si trunke hei, descht giechtiger sy si worde. Der Peter, wi no mängen andere, het äxtra schwäre Wy gno, und wenn’s ihm het welle weich wärden um ds Härz, so het er sech sälber zuegredt, jitz syg der Momänt cho, a dene Rach z’näh, wo uf Chöschte vo den Intelligäntere sech als d’Hüeter vo Rächt und Ornig ufspile, jitz gälti’s, der ufrichtig Idealismus gägen es verchnöcherets Trabantetum dürez’bringe. «Wohl bim Donner», het er zum Wipfli gseit, «hinecht wei 157 mer d’Stöck spalte, he?» Und si hei enandere zueblinzlet.
E wundervollen Aben isch über ds Meer här cho. Alles isch i mene purpurfarbige Dusem gschwumme, und wär’s g’achtet het, isch in es weichmüetigs Stuune versunke. Aber i de Casärne hei si nid i di schöni Natur use gluegt. Ihri Ouge hei nume das gseh, was ne d’Phantasie für di nächschte Stunde vorgmalet het.
Der Appäll isch übere gsi, und jitz hei si d’Ohre gspitzt. Wi verabredet, isch e Soldat i voller Usrüschtung vor ds Tor vom Kastell Carmine cho, wo d’Elite-Kompagniee vom zwöite Regimänt gläge sy. Bald druuf het men e hässige Pfiff ghört, und du het’s i allne Stuben afa räble. Wär d’Hand im Spil gha het, isch ufgsprunge, het ds Läderzüüg umghänkt, ds Gwehr us em Räche zogen und di andere, wo no nüt gwüßt hei, gheiße mitcho. Da het’s bündigi Gspräch gä. Wottsch oder wottsch nid? Und me het la merke, daß niemer Gspaß machi. «I stoße der my tüüri Seel ds Bajonett dür e Ranze, wenn d’ nid mitchunnsch!» het men i der halbfyschtere Stube ghöre säge, und setigi Redesarte — de no vo Underoffizier — hei ihri Würkung ta. I de Gänge het’s afa lärmidiere, und bald isch Hof und Stägen ei Troglete gsi. Was öppe vo treu blibenen Underoffizier am Tor het wellen etgägeha, isch uf d’Syte gmüpft worde. «Mach nid d’Chueh!» het’s gheiße.
Bald isch vor em Kastell ussen e stattlechi Marschcolonne formiert gsi. Der Grenadier Kiefer vo Solothurn het ds Kommando überno, und du isch me tambour battant derdüruuf marschiert, zur Casärne Santi Apostoli. Dert isch ds Houptquartier vom zwöite Regimänt 158 gsi. Es isch es uheimeligs Luege gsi, dä ufgregt Huuffe Soldate, wo dür di höchen änge Gassen isch cho z’stürme. D’Lüt hei nid gwüßt, was das söll gä, und hei sech i d’Hüser gflüchtet und d’Türen und d’Läde verriglet.
En Offizier vom Kastell Carmine isch in ere Drotschge voruus gfahre gsi und het d’Wacht vo Santi Apostoli chönnen alarmiere, so daß d’Ufrüehrer dert bschlosseni Türe gfunde hei. Aber im Schwick isch ds Casärnetor gsprängt gsi, und währed überobe, i de Gäng und Stube, die hei afa rumore, wo mit de Kamerade vo Carmine under eir Dechi gsi sy, isch scho der groß Huuffe mit Pülveren und Brüelen i Hof gstürmt. Wo d’Offizier us de Cafés und Privatquartier sy cho z’springe, isch scho alles us Rand und Band gsi, und na nere churze Prügleten i der Wachtstube sy di verstümmlete Fahne scho z’mitts im Huuffen uf der Gaß usse gsi. Da und dert isch einen i sym Bluet uf der Bschüsi gläge.
Underdesse het e zwöiti Colonne vo Carmine d’Revolution i d’Casärne vom dritte Regimänt treit, dert d’Fahne gstolen und isch jitz mit großem Lärme vo San Giovanni Carbonara här cho. Und jitz isch me mit vereinte Chreft gäge San Petito, für d’Fahne vom Bärner-Regimänt ga z’reiche. Si hei gmeint, der Bäremutz sygi de Bärner no lieber als di andere Kantonswappe dene vo den andere Regimänter, und drum gangi’s de dert am ringschte. Aber so ganz sicher sy si ihrer Sach doch nid gsi und hei für guet gfunde, mit Marschsicherung vorz’rücke. Und richtig, wo d’Usspäher a di erschti Schildwacht vom Rayon chömen und eine dä Bärner mit dem Bajonett afat gusle, zieht 159 dä mit dem umgchehrte Schmöckschyt uuf und vertromet ihm der Poli.
Aha, da mueß men anders! hei du d’Redlifüehrer dänkt und hei e Sturm uf ds Casärnetor organisiert. Eine vo den Astifter het der Peter Harzchopf agluegt, wi wenn er ihm wetti säge: «So, Bäremutz, zeig jitz, wi me da derhinder mueß!» Und der Peter, wo i däm heillose Lärmen und Gstürm scho gar nümme gwüßt het, was eigetlech mit ihm sälber gscheht, het du nid dä welle sy, wo nid darf. «Jitz», het er sech i sym halbsturme Chopf gseit, «jitz gratet’s mer, oder de isch überhoupt alles uus.» Er het sech i ds vorderschte Glid gstellt. D’Tamboure hei Sturm gschlage, und hinder nen isch us em Huuffen use, de Vorderen über d’Chöpf wäg, e regellosi fusillade gäge d’Bärner-Casärne losgange. Vo de Fänschter uus isch g’antwortet worde. Niemer meh het sys eige Wort verstande, und derzue het’s scho so gfyschteret, daß me Müej gha het, enandere z’erchenne. No isch, ohni daß me vil usgrichtet hätti, hin und här gschosse worde, da bahnet sech e Bärner-Offizier, wo daheim vo däm Lärme ghört het, Wäg, z’mitts dür e Huuffe düre, für i d’Casärne. Er het weder Cholbestöß no Bajonett g’achtet und het befole, me söll ihm uftue. Vo inne het men ihm di chlyni Türen ufta. Aber jitz sy di paar Frächschte grad hinder ihm här yne, und us em Halbdotzen isch uf der Stell e Huuffe worde. Schutz uf Schutz het im Gwölb dröhnt. Undereinisch isch ds große Tor ufgange, und i wildem Sturm isch alles yne, über ne jungen Offizier wäg, wo, mit mene Ladstock dür und dür gschosse, am Bode glägen isch. Der Peter Harzchopf isch mit anderne vor ds Tor gstellt worde, für z’wehre, wenn öppe vo usse 160 sötti Hülf cho für d’Bärner. Hunderti vo Ufrüehrer sy no vorusse gstande, hei i d’Casärnen ufe gschossen und nid gluegt, was hinder ne här chunnt. Jitz gseht der Peter wider en Offizier derhär cho. Z’mitts dür e Huuffe düren isch er, e große breite Kärli. Linggs und rächts het er d’Ufrüehrer uf d’Syte gschmissen und chunnt grad diräkt uf e Peter zue. «Aha!» het der Peter dänkt, «jitz gilt’s!» Ohni sech z’bsinnen und doch syr Sach nid rächt sicher, sticht er mit sym Bajonett gäge d’Bruscht vo däm Offizier. Wi ne Blitz isch’s ihm derby dür e Chopf zuckt, daß är halt doch am lätzen Ort und kei rächte Chriegsma sygi. Chuum het der Bajonettspitz der Offizier agrüehrt gha, so het der Peter ds Gwehr scho nümmen i de Hände gha. Der Offizier het ihm’s wäg grisse, ’s gchehrt und... mit mene fürchterleche Brüel isch der Peter Harzchopf z’Bode gfalle. E Bluetstrom isch ihm us der Bruscht höch ufgschosse. Füürblitze, schwarzi Schätte, vili Füeß über sech wäg, es Wörggen und Ruusche. Es paarmal het der Peter no probiert, sech ufz’ha, für uf d’Syte z’cho, sech agsträngt, für öppis z’säge. Aber es isch ihm numen e Schmärzesschrei etfahre...
Wo d’Ufrüehrer mit de groubete Fahne vom Bärner-Regimänt abmarschiert sy gäge Capo di Monte, für se dem Chünig ga z’zeige, het me di Toten und Verwundete näbedsi treit. Der Houpme vo der erschte Kompagnie, wo us em Hof usgrückt isch, für uf Capo di Monte ga Ornig z’schaffe, het vor em Tor mit syr Latärnen uf di Tote zündtet. «Wo han i doch dä scho gseh?» het er halblut vor sech ane gseit, wo’s ne dunkt het, da ligi der Lychnam vo däm, wo-n-er under em Tor nidergstoche het.
161 Doben uf em Capo di Monte hei du di treu Blibenen ihri Regimäntsfahnen i heißem Kampf zrückeroberet und der Schandfläcken uf em Schild vo der schwyzerische Soldatenehr wider abgwäsche — ach Gott, mit vil Schwyzerbluet!
XV.
Es luschtigs Duett. Warum der Röhrli-Fritz Meinung änderet und der Gottfried Stüpf usteilt
«Prezys eso het’s müesse cho», het der Notar Gattschu gseit, wo-n-er bim Déjeuniere ds Blettli gläse het. Wi alles i sym Handel und Wandel, isch o ds Déjeunieren i der Ornig vor sech gange, ’s isch Saches gnue uf em Tisch gsi: Bäjts Brot — der Herr Gattschu het geng e chly Müej gha mit der Verdouung — Anke, Hung, Marmelade, Chäs und Schabziger. Das het all Morgen uf e Tisch müesse, so wägem Überblick und wäge der «jewylige Diet». D’Mama und ds Albärtineli hei sech stillvergnüegt ihrne bsunderen Ankeschnittegnüß ergä, währed der Papa ds Blettli gstudiert und bi bsunders interessante Sache mit gstreckte Finger uf der Glatze trummiet het. «I ha’s geng gseit, das chöm de so», het er furtgfahre, ohni ne Blick näbem Blettli düre z’tue. «Si hei nid ufpasset, di Herre. Si hei’s vil z’wyt la cho. Wenn’s under der Mannschaft rumoret, so mueß me zächemal für einisch nacheluegen und d’Ohre spitze!» — Der Herr Gattschu het im Sunderbundschrieg als erschten Underlütenant «mitgfochte» (so het er albe brichtet). Uf sächs Stunde Dischtanz, i der Luft gmässe, heige si der Kanonedonner vo Gislike ghört. — «Item, so het’s müesse cho — und de dä Härzchopf! — Ja nu, wär nicht höre will, mueß füehle. — Mamali, gi’ mer no ne Schnitte Bäjts!» Und wider isch er i ds Blettli versunke. Dem Albärtineli isch es ganz glych gsi, ob’s prezys eso het müesse cho oder nid. Äs het sy Sach gha 163 und gvätterlet, währeddäm d’Mama neui Brot-Tranchen uf e Rooscht vo der servante gleit und i d’Gluet blaset het. Es het di schöni Schildchrott-Tabatière vom Papa erwütscht und dä «Cafesatz», wo-n-es drinne gfunde het, i ds Schwänkjattli gläärt. Derfür het es du ds Druckli mit Schabziger schön zuegfüllt und glatt gstriche. «Was machsch, Chind?» het der Papa gseit und, ohni vom Blettli ufz’luege, d’Schnupfdrucke zueche zoge. Wo-n-er du o mit den Inserat fertig isch gsi, het er d’Zytung zsämegfaltet und dänne ta. D’Tabatière het er im Sack versorget und isch uf sy Schrybstube gange.
Stadt uuf und Stadt ab het’s an allnen Orte gheiße: «So het’s müesse cho!» Und es jedes het’s scho lang welle voruusgseh ha. Es isch nid lang gange, so het’s a ds Herr Gattschus Schrybstubetüre popplet, und uf ds «entrez!» vom Herr Notari isch der Herr alt Ohmgäldner Bindhämmer yne cho. Vo wytem het men ihm d’Erliechterung agseh. — Ja, wenn me so ne Vogtschaft los worden isch!
«Heit Dr gläse, Herr Gattschu?»
«Ja, frylech.»
«I ha grad gseit: so het’s müesse cho!»
«Prezys, Herr Bindhämmer, i ha’s äben o gseit.»
«Aber es isch doch erschröcklech, di fusillade-n under Schwyzeren uf däm Monte Gapito!» — (Capo di Monte het er welle säge.)
«Syd so guet, Herr Bindhämmer!» het der Notar gseit und der Visiten e Sässel zueche gschobe.
«Me sötti dänk jitz i das Neapel schrybe wäge den Effäkte vo däm Bursch, oder was meinet Dr, Herr Gattschu?»
164 «E Pryse, s’il vous plaît, Herr Bindhämmer?»
Der Herr alt Ohmgäldner het e Pryse gno und ob em Gfüehl a de Fingerbeeri gseit: «öppis Neus, Herr Gattschu?» Und grad druuf gseht der Herr Notar, währed er sälber e Prysen i sys Chemi schoppet, grüeni Brösmeli über ds Herr Bindhämmers Gilet abe rägne.
«Was d...! — das — hä — het mer mys — huätschahy — hä, ä — ä — je vous demande mille fois pardon — Herr — hä — hatschu!»
«Gsundheit, Herr Gattschu. — Aber Schabz... hupp — hueitschy!»
«Das chätzers Meitschi!»
«Schabziger — je vous assure — han i myr Läbtig no nie gschnupfet.»
«Nei gwüß doch o!»
«Ja — so het’s müesse cho!»
Beidi hei ihri risige rote Foulard-Naselümpen etrollet, der status quo ante wider härgstellt und afa berate, wi me dem Harzchopf sy Sach well i d’Ornig tue.
*
Bi ds Sunnefrohs het me natürlech di böse Nachrichte vo Neapel o verhandlet. Der Papa het se meh vo der politische Syte betrachtet und sech furchtbar g’ergeret. Er isch scho ohni das i der letschte Zyt trüebsälig gstimmt gsi, und jitz het ne die Gschicht no truuriger gmacht, trotzdäm der Tod vom Peter ne von ere schwäre Sorg erlöst het. Papa und Mama hei, ohni öppis derglyche z’tue, uf ds Gsicht vom Annemarie g’achtet, für z’errate, was es dänki. Dem Annemarie sy d’Ougen ufgange. No nie so dütlech wi jitz het es sy Liebi zum Peter Harzchopf gspürt, aber o no nie so 165 dütlech gseh, wi wyt es der Liebi twäge mit synen Elteren usenandere cho wäri. Und drum het es ihm, ob’s es het welle zuegä oder nid — gwohlet ob der Nachricht vo ds Peters Tod. Me het nüt wyters verno, als daß er gfalle sygi. Ds Annemarie het kei Grund gha, öppis anders z’vermuete, als daß er der Tod vo mene brave Soldat gfunde heigi, und sech mit dem Gedanke welle tröschte, daß däwäg sy Jugedliebi eigetlech es schöns Änd nähmi. — Es Änd? — «Nei», het es sech de wider gseit, «e Liebi cha nid ufhöre!» Und öppis isch ihm no bsunders merkwürdig vorcho: Hie und da isch ihm d’Frag uf ds Härz gfalle, ob ächt nid der Peter am Änd doch uf der Syte vo den Ufrüehrer gstande sygi. Bi syr Art z’dänke, bi sym Wäse, bi syr Verbitterung... Ds Annemarie het sech gäge dä Verdacht gwehrt, wi wenn der Peter no läbti und äs für ihn müeßt ystah. Und es isch für ihn ygstande vor däm, wo ds letscht Wort über d’Möntsche het. Alles isch du wider läbig worde, was si zsäme düregmacht hei, und mängisch het’s ihns dunkt, si sygen alli drü wider binenandere, äs und der Peter und der Liechti. Es het di schöne Züg im Wäse vom Peter wider erchennt und sech de albe gseit, es sygi doch eigetlech nid z’begryffe, warum e Möntsch mit so vil Liebi und so vil Chraft und Wille zum Guete müessi z’grund gah, bevor er uszytiget gsi sygi. Was doch so eine derfür chönni, wenn er di starki Hand nid findi, wo ne mögti bha, bis er allei chönnt loufe? — Nah-ti-nah isch ds Annemarie zum Schluß cho, der Peter läbi in eren andere Wält wyter und wüssi, was i sym Härz vor sech gangi. Einisch het es du d’Tante Gatschet gfragt, öb si das nid gruusam findi, wenn e Möntsch, wo di beschten Alöuf heig, so unzytig 166 müessi stärbe? «Chind Gottes», het si-n-ihm g’antwortet, «wenn alli verwachsene Seelen als Chrüpplen im andere Läben erwachete, so hätti ja der lieb Gott nüt als Chrüpplen um sech ume! I dänke, di guete Triibe finde dänen erscht rächt d’Luft, wo si drinne chönne wachse, und es isch nüt als Gnad und Barmhärzigkeit, daß Gott scho hie ne Teil dervo lat usryffe.» — «Mhm, äbe. Der Sunneschyn isch änefür», het ds Annemarie dänkt. Das isch ja schon e Troscht gsi; aber ds Härzweh über ds Peters Schicksal het’s ihm doch no nid möge näh, und di verrisseni Liebi het ihm geng neui Rätsel ufgä.
Vo däm allem het der Papa Sunnefroh nüt gmerkt. ’s isch ihm nid emal ufgfalle, daß sy Tochter stiller worden isch. Für syni Plän het sech ja alles prächtig agla. Der Harzchopf isch us em Spil gfalle, und d’Uflösung vo de Schwyzer-Regimänter, so wenig er dermit isch yverstande gsi, het la erwarte, daß der Hans Chilchbärger z’grächtem wider hei chömi, und de het’s ja schier nümme chönne fähle. Dä Gedanke het der Herr Sunnefroh geng und geng wider ufgchlepft und ihm über ds Gfüehl ewäg ghulfe, mit syr Chraft und Gsundheit gangi’s sträng bärgab. So isch es nämlech gsi. Wär nid all Tag um ihn ume gsi isch, däm isch es ufgfalle, wi-n-er abgmageret isch und geng eso müed usgseh het. Es isch es Uflüüchte dür ds Papas Gsicht gange, wo Änds Ougschten e Brief vo Gerzesee cho isch, vom Herr Eduard, öb nid ds Annemarie über d’Herbschtferien ufe cho chönnti, für di Buebe chly hälfe z’baschge. Wo-n-es verreiset isch, het der Herr Sunnefroh syr Tochter tief i d’Ouge gluegt und nere so uf nen Art «Bhüet di Gott!» gseit, wi me’s nume macht, 167 wenn men öppis ganz Wichtigem etgäge geit. Das, wo verreiset, gspürt, daß ds andere d’Wort nid findt und daß es i Gedanken eigetlech mitchunnt. Chuum isch ds Annemarie im Ysebahnwage gsässe, so het ihns e großi Urueh überfalle. Es het sech so i syni Gedanke verlore, daß es es jedefalls gar nid g’achtet hätti, wenn’s in e lätze Zug ygstigen und gäge Basel, statt gäge Thun, gfahre wär. «Hei si ächt öppis brittlet?» het es sech gfragt. «Isch er am Änd scho dobe, z’Gerzesee, oder steit er villicht sogar a der Bahn, wenn i z’Wiftrech usstyge?» De isch ihm de wider das trochenen adieu z’Sinn cho vo dennzumal. Di freudigi Erwartung vo Papa und Mama, d’Mißgunscht vo der Frou Charlotte, sys Awachse z’Gerzesee, di verheißungsvolli Zuekunft, das alles isch i syne Gedanke z’ringsetum gange wi Wasserwirbel, und mängisch het’s ihns dunkt, es well ihm ds Härz verspränge. — Und villicht syg’s äbe nid für nüt, het es sech überleit, daß der lieb Gott der Peter wäggno heigi. Es machi fascht Gattig, es sölli so cho, wi’s der Papa so grüüslech gärn gsäch. O, di Freud vo däm guete Papa! Nei, was wär das!
Undereinisch isch der Zug z’Wiftrech gsi; aber kei Houpme da. Wi nes chalts Lüftli, wo plötzlech über nes Bärgseeli fahrt und ds Wasser macht z’chrüsele, isch es dem Annemarie über ds Härz gstriche. Aber es het nid Zyt gfunde, drüber z’studiere. Wi ds wild Heer sy di drei Bueben über ihns härgfalle, ’s isch ihm schier gange, wi vor bald mene Jahr der Stationslatärne; emel der Huet het es afe so tschärbis gha, wi ds sältmal d’Latärne ds Tägeli. Und hinder em Huus het der Gottfried mit dem Chaisli gwartet. Sobald d’Barrieren offe gsi sy, isch der Draguner mit der luschtige Gsellschaft dem 168 Talguet zue gchätzeret. «Und dänk», het der Röbeli mit Yfer brichtet, «am Zyschtig chunnt de der Unggle Hans us em Chrieg hei für z’grächtem und de — und — und...» — «Ach nei! dumm!» hei ne di beiden anderen überbrüelet, «er chunnt ja erscht na de Ferie!» So hei si das armen Annemarie i aller Liebi der ganz Stutz uuf plaget. — Also na de Ferie! Nu, das isch kei Ewigkeit.
I de nächschte Tage het sech ds Annemarie rächtschaffe Müej gä, di drei Bueben uf churzwyligi Art z’goume; aber es het ihm nid geng welle grate. Di Buebe hei albeneinisch gfunde, es sygi so verstuunet. Guet z’Schlag isch es einewäg mit ne cho, wil es trotz dem vile Stuune geng zfriden und heiter drygluegt het. Am beschte gangen isch es mit dem Eltischte, dem Fritzli. Mit däm het ds Annemarie scho hie und da öppis Vernünftigs chönne brichte, und der Bueb isch ihm nachegloffe wi nes Hündli, nid numen uf de Spazierwääge; er isch ihm o uf syne Gedankegäng nachegstriche, so guet er derzue im Stand gsi isch.
Ei Tag isch dem Annemarie vorgsi, es syg öppis nid Guets im Röhrli, a der Aar unde, es mangleti ga z’luege. ’s isch ja scho mängisch dert gsi, und d’Vermuetung, es chönnti öppis lätz sy i der armsälige Tauners-Hushaltig, isch wahrhaftig keis Häxewärch gsi. Aber item, ds Annemarie het im stille dänkt, es gspüri wider der Donnergueg i sech, und das het ihns glächeret. Es het der Fritzli mitgno und gmeint, er chönn ihm de warte vor em Huus. E Halbstund speter het es dänkt: Hätt i ne nume nid mitgno!
Am Wäg zum Aarebord isch öppis gscheh, wo ne beidnezsäme wehta het. Der Chrischten isch mit dem Gottfried z’Acher gfahre, der Alt het der Pflueg gha 169 und der Gottfried d’Roß gfüehrt. Und wo si a Wäg zueche cho sy und der Pflueg gchehrt hei, da gseh grad ds Annemarie und der Fritzli, wi der Gottfried a sym Dragunercholi für nüt und wider nüt e Töubi uslat und sys schöne Roß, wo-n-er doch eso gschetzt het, unerchannt stüpft. «E e!» het ds Annemarie gmacht, isch en Ougeblick blybe stah und erscht wider wyter gange, wo-n-es sicher gsi isch, daß der Gottfried ihns gseh heigi.
Wo si i ds Röhrli abe cho sy, het ds Annemarie uf en erschte Blick chönne gseh, daß es wider einisch e fyni Nase gha het. Der Röhrli-Fritz isch vo mene Pintechehr im Seftigamt umenandere hei cho gsi und het jitze sy Verdruß über d’Lääri vo Magen und Chuchischaft a syr Frou usgla. Hütt het dä Griengruebe-Philosoph gar nid gfunde: «Baas, me heig nüt!» D’Frou hätti sölle ha, und was si z’weni gha het, isch nere mit dem Charschtstil uf e Buggel uszalt worde. Ds Wätter isch scho vorby gsi, aber d’Misère het zu allne Löcher vo der Hudelhütten use grännet.
Wo der Fritzli Chilchbärger ds Annemarie resolut het ghöre rede dinnen und e Mannsstimm unerchannt grob g’antwortet het, isch er zueche cho und het zur Tür yne gluegt, ohni daß ds Annemarie ’s g’achtet hätti. Sobald es sy Sach gseit und dem Röhrli-Fritz dröit gha het, es chömi de wider cho luege, öb er Ornig heig, isch es mit dem Bueb wider der Bärg uuf gäge ds Schlößli zue. Daß der Fritzli gar nüt gredt het, isch ihm nid emal ufgfalle, wil es sälber Härz und Chopf z’voll gha het. Aber oben am Stutz, wo si verschnubbet hei, isch der Bueb undereinisch dem Annemarie agfalle, het ihns umchlammeret und afa briegge.
170 «Was hesch? Fählt der öppis?»
Der Bueb het nume der Chopf gschüttlet und nüt welle säge. Jitz het ds Annemarie gmerkt, was los isch. Scho der Stupf, wo der Gottfried sym Roß gä het, und du erscht no di Gschicht da unde, im Röhrli, hei dem Bueb ds Härz ydrückt. Ds Annemarie het ihm afa zuerede, er söll sech das nid so z’Härze näh. «Lue», het es gseit, «das geit halt a mängem Ort so, wo d’Lüt nid so ne guete Papa hei wi dir, und e Mama, wo dem Papa a den Ougen abluegt, was ihm lieb wär. Gsehsch jitz, wi dir’s guet heit? Weisch, drum mueß men albeneinisch ga luege, was settig Lüt mache, und wenn si kei Heiteri im Huus hei, so mueß me ne se bringe! Das tuet beidne Teile guet.» Der Fritzli het du mit sech la brichten und het, wo-n-er zu de Brüeder zrügg cho isch, sy Jammer ob em Spil bald wider vergässe.
Ds Annemarie hingägen isch, sobald es der Bueb het heibracht gha, wider umgchehrt, vowägen es het im Heicho der Gottfried gseh am Wäg stah. Er het sech dert öppis mit der Rüthoue z’schaffe gmacht, wo nid absolut hätti müesse sy, und es het ihns dunkt, er machi so ne Poschtur, wi wenn er ihm wetti der Buggel ane ha für ne Lätzge. Und so isch es o gsi. Der Gottfried hätti’s natürlech nid über sech bracht, der Schloßjumpfere ga nachez’loufen und sech ga z’veräxcüsiere. Und doch het er’s nid wellen uf sech la sitze, daß si ne so het gseh tue mit dem Roß, ohni z’wüsse warum. Er het ds Härz übervoll gha und isch gottefroh gsi, wo-n-ihm ds Annemarie der Sack vom Chopf ewäg zoge het mit der Frag: «Wo fählt’s, Gottfried, daß Dir so uwirsch tüet mit de Rosse?»
171 «He, ’s isch emu wahr», seit er, «der Vatter het mi grad eis toube gha.»
«Warum?»
«E, für’s grad z’säge: i chönnt e gueti Partie mache. Si wär rächt, u d’Sach wär gueti, u jitz wei di Aute nüt dervo wüsse.»
«Was isch ne de nid rächt dranne?»
«He nüt. Grad gar nüt hätte si usz’setze; weder si gönne mer’s eifach nid, si miine haut o, i sött jitz by ne blyben u der Chnächt mache, bis daß si beidisamen unger em Bode sy. So isch di Gschicht.»
«Aber loset, Gottfried, syd Dr de o sicher, daß es di rächti Frou wär für Euch, und daß Dr de nid unglücklech würdet mit nere?»
«Ho gwüß nid.»
«Isch si de vo rächte Lüte?»
«Nöue schier isch si. Di Aute hi es styffs Hiimet im Tuffbach äne, schöns sunnigs Land, es bravs Huus u fei e chly Waud derzue. Si wär enzegi Tächter, u was i ha ghört brichte, wär de no öppis Güute da. — Mer sy üsere paar dert yquartiert gsi färn. Da isch si mer z’erschtmau ebcho. U si het mer grad gfaue. ’s isch my Tüüri es grangschierts Meitschi. Diser hi’s o gsiit, aber si het nüt von ne weue.»
«Aber Dir chönntet ja mit nere dahäre cho und hie bure!»
Jitz lachet der Gottfried gääl, wi wenn ds Annemarie ganz öppis Dumms gseit hätti.
«Wo söu i hie bure? — Me stieng ja enangere doch numen uf de Zejen ume.»
«E ba. Da wett i doch luege! Chrischten und Annelysi hätte jitz ihri Sach gmacht. Die chönnte sauft i ds 172 Stöckli übere, und dernah würdet Dir ds Lächen aträtte. — Wartet nume, mer wei de scho luege, wenn der Herr Houpme wider da isch.»
Der Gottfried het uf das hi ganz anders drygluegt.
«Der Aut im Tuffbach äne pressiert drum u siit, er mangleti de bau z’wüsse, wora daß er syg.»
«Ja, dä wird scho warte. I will de mit der Muetter ga rede. Aber Geduld! Vergässet nid: Ehre Vatter und Muetter! Und die Sanftmüetige wärde das Ärdrych besitze, Gottfried!»
Ds Annemarie isch dem Gottfried wi nen Ängel us em Paradies vorcho. Er het’s ganz verstuunet agluegt und vor luter Verlägeheit d’Rüthoue wider i Bode gschlage. Erscht, wo-n-es schon es paar Schritt wyt von ihm ewäg gsi isch, het er wider ufgluegt, d’Händ uf e Houestil gleit und afa nachestuune.
Der Räschte vom Tag isch i stillem Friden abgloffe; aber am Abe, sobald der Fritzli im Bett glägen isch und di heitere Farbe vo Luscht und Lehr i sym Bsinnen erlösche sy, isch undereinisch wider di rueßigi Chuchi vom Röhrli us der Stube-Fyschteri vürecho, di bruun und blau gschlageni Taunersfrou und di trüeben Ouge vo däm Ma, wo dem Annemarie wüeschti Wort gä het. Ds möntschlech Eländ het sech uf ds Bettgätterli gsetzt und der Fritzli aghuuchet, bis ihm d’Tränen uf sys weiche subere Houptechüssi tropfet sy. Und zletscht het er afa hüüle, ohni z’wüsse warum.
D’Mama het’s ghört und isch ne cho bhöre, was er z’briegge heigi. Der Fritzli fragt se: «Schlat er se-n-ächt wider?» D’Frou Chilchbärger begryft nüt drannen und dänkt, er heig öppis troumet.
«Schlaf du jitz und bis lieb!»
173 Aber der Fritzli isch mit däm Bscheid nid zfride gsi und het welle, der Papa söll ga luege.
«Wohi?»
«I ds Röhrli abe.»
Und du isch du nah-ti-nah alles usecho. Dem Fritzli het d’Mama nid vil gha z’säge, descht meh aber dem Annemarie. Was äs dert unde heigi z’sueche gha und de no der Bueb mitz’näh? Eis für allimal well si das nümme ha. Und der Zwäckschutz isch du no zletscht cho: «I hätti gueti Luscht, Ech grad morn wider hei z’schicke!»
Si hätti ja das gar nid bruuche z’säge. Der Frou Charlotte ihri Ouge hei’s ja scho di ganzi Wuche geng verraten und geng descht dütlecher, wi meh dem Annemarie syni glänzige Blicken i d’Zuekunft yne triumphiert hei. D’Frou Chilchbärger wär jedem um e Hals gfalle, wo nere ne halbwägs vernünftige Grund hätti chönnen agä, für ds Annemarie no vor em Ferie-Schluß hei z’spediere. Und ds Annemarie het das Tag für Tag usegschmöckt. Aber es hätti nid müessen e Möntsch sy, wenn nid das Gfüehl ihns juscht grad agmacht hätti, där Giechtigi ds höchschtmügleche Mäß vo Sanftmuet etgägez’ha. Es isch ihm o grate, und wi meh es ihm graten isch und ihm d’Freud drüber us den Ouge glüüchtet het, descht hässiger isch d’Frou Charlotte worde. Beidi hei gspürt, daß es der Gnepfi zue geit, und beidi hei gwüßt, wär der Sig wärdi dervo trage.
Öppen acht Tag na däm Zangg wägem Röhrli het d’Frou Charlotte gseh, daß mit der Poscht e Brief us der Schrybstube vom Notar Gattschu a ds Annemarie Sunnefroh cho isch, und vo denn ewäg isch ds Annemarie wider ganz still worde. Syni Ouge hei gar nümme dä zueversichtlech Glanz gha, wo d’Frou Chilchbärger 174 so ufguslet het. Si isch fascht vergyblet vor Gwunder, was ächt da gange sygi und het sech jitz vo neuem afa ergere drüber, daß nere ds Annemarie nid ds Vertroue gschänkt het, se-n-i syni Sorge la yne z’luege. Di beide sy enand so vil wi müglech uswäg gangen und hei nume däwäg chönne der Friden ufrächt bhalte.
D’Ferie sy scho dem Änd zuegange, und me het afa studiere, was me jitz de mit dem Fritzli well afa. Dä Bueb hätti in e rächti Schuel sölle; aber me het sech nid rächt chönne dezidiere, wie mache. Der Papa wär derfür gsi, me bhielt ne no länger z’Gerzesee und würd sech wäge de Lätzge luege z’hälfe mit dem Annemarie. Aber vo däm het d’Frou Chilchbärger nüt welle wüsse.
Juscht isch men a mene Samschtig Aben im péristyle dranne gsi, das z’erörtere — ds Annemarie isch mit de Bueben uf em Bärgli hinde gsi — da chunnt mit schwäre Schritte der Chrischte dür e Garten yne. Er hätti nöuis mit dem Herr von Chilchbärger z’rede, wenn’s erloubt wäri, het er gseit, und der Herr Eduard het ne gheiße sitze.
«U jitz?» het der Herr Chilchbärger ihm aghulfe.
«Es isch äbe wägem Bueb, wägem Gopfried», het der Chrischte vüre porzet. «D’Jumpfer Sunnefroh wird Ech wohl afen öppis dervo brichtet ha?»
Da het d’Frou Charlotten ihri Ohre nid übel gspitzt.
«Gopfried het äbe ds Wyben im Chopf. Er isch nöue da währed dem Dienscht in es Huus cho im Tuffbach äne, u da het ihm es Meitschi i d’Uge gä. U jitz miint er emu o, es müessi zwängt sy. Ds Meitschi wär rächts u di Auten o u ds Hiimet. Weder äbe, i mangleti der Bueb jitz grad no hie. Mer sy o nümme hüürig, ig u Annelysi, u da isch es de grad e chly sträng, we de 175 d’Buebe, grad juscht, we si nahe wäre, für daß men afen öppis von ne hätt, uuf u dervo wei. Un öb Annelysi nes Sühniswyb näben ihm mögt erlyde... das wurd de enangere no taargge. Jitz han i äbe gmiint, i wetti cho frage, was der Herr von Chilchbärger derzue sieg, wenn ig u Annelysi i ds Stöckli zügleten u der Bueb ließe lächne. I troue, dä im Tuffbach ließi’s scho gscheh, wenn er gsäch, daß di Junge hie mögte gschlüüffe, un i chönnt ja o geng no chly zur Sach luege.»
«Das wott halt überleit sy», meint der Herr Chilchbärger.
«Prezys. Das han i ja o däicht. Weder d’Jumpfer Sunnefroh het is äbe gseit, mer sötti das eso mache, si glubi, Dir hättit auwäg nüt derwider.»
D’Frou Charlotte het ihri Handarbeit uf e Tisch gleit und mit de Blicken ihre Ma gmuschteret, wi wenn si ne dermit wett hinderha, öppis Rächts z’antworte. Er het’s wohl verstanden und het sech o ghüetet, ja oder nei z’säge. Das syg de dem Herr Houpme sy Sach, het er gseit und der Chrischten usegstüdelet. Si hei no nes Chehrli hin und här gredt, und du het der Lächema gseit: «Nüt für unguet!» und isch gange. Chuum isch er furt gsi, so isch d’Frou Charlotten ufgfahre: «Jitz isch’s aber gnue! Was sech di Gäxnasen erloubt, isch nümme z’ertrage. Was het die im Lächehuus ga dryz’rede? Entweder sorgisch du jitz derfür, daß si ga Bärn chunnt, oder i gangen ere sälber ga Bei mache.»
Der Herr Eduard het sech no nid uf ne Bscheid bsunne gha, so tönt hert näbem péristyle, vom Gäßli ufen e Stimm: «Wäm wottsch du ga Bei mache?» — Und wo si luege, steit wahrhaftig der Herr Houpmen im 176 Gäßli usse, und zwar no i der Uniform. Er het e Transport etlasseni Soldate ga Bärn hei gfüehrt und isch jitz grad vo dert cho. Daß er di schöni Uniform anne bhalte het, isch villicht nid so ganz ohni bsunderi Absicht gscheh. Währed Herr und Frou Chilchbärger dem Gartetor zue gange sy, für der Herr Hans ga z’grüeße, sy d’Buebe, wo ne vom Bärgli uus gseh hei, i wildem Sturmlouf derdürab cho, so daß ne ds Annemarie nid nachemöge het. I allem Bärgabcho het es sys Chleid zwägzupft und pützeriet und d’Haar feschter ufgsteckt. Wo-n-es i Hof cho isch, sy si alli um e Houpmen ume gstande, und di Buebe hei mit Bollouge jede Chnopf a der Uniform betrachtet. Ds Annemarie isch frank und frei uf e Herr Hans los und het ihm d’Hand dargstreckt, wi wenn’s e Brueder wär. Und är het o nüt Apartigs gseit; aber eine, wo’s versteit, uf de Gsichter z’läse, hätti wohl gseh, daß er i sym Härz di anderen alli e chly hinder ds Huus gwünscht het. D’Frou Charlotte het’s nid chönne verstecke, wi tschärbis si sech i där freudig ufgregte Gsellschaft vorcho isch.
Nam z’Abe sy di beide Brüeder im Garten uuf und ab gangen und hei vo Neapel brichtet. Wo si zur alten Akazie näbem Tor vüre cho sy, isch d’Frou Charlotte zue ne gstoße.
«Was het dr eigetlech dä Namittag zsäme gha?» fragt der Houpme.
«Ja», antwortet si, «du bisch grad im rächten Ougeblick cho, für Ornig z’mache. Es isch afange nümme zum Derbysy. Weisch, das Annemarie het d’Nasen i allem inne. Äs regiert jitz de bald. Und das lan i mir halt nümme gfalle. I möcht jitz de einisch wüsse, wär hie Herr und Meischter isch.»
177 «Plag di nid», seit der Herr Hans so rüejig wi nume müglech, aber mit mene stächig feschte Blick uf sy Schwägerin, «i will Ech nümme lang im Ungwüsse la.»
Uf das hi hei d’Frou Charlotten und ihre Ma ds Muul la hangen und hei nümmen um Ufschluß über, wär z’Gerzesee regiere söll, pressiert. Si sy o nid, wi sünsch, uf ds Bärgli ga der Sunnen-Undergang luege; si hei im Huus inne Sunnen-Undergangs gnue gha.
XVI.
Warum me schlächt gschlafe het. Di einte gange z’Predig, di andere hinder ds Huus
Di große Gedanke chömen eim i der Bettwermi; aber der gröscht Teil dervo geit am Morge bim Wäsche wider ab. Der Houpme Chilchbärger, so höhn er nächti über sy Schwägerin gsi isch, het eigetlech sy Brueder nid gärn us em Huus vertribe, scho de Chinder twäge nid, und drum het er sech i der Nacht usdänkt, er chönnti mit dem Annemarie anderswo — villicht i der Stadt — ga hüsele. So würd de alles im beschte Friden abloufe.
Aber äbe! Sobald es i syr Junggselle-Stube taget het, isch di übergroßi Güeti wider uf ds Mäß vom Tageshärz zsämegschrumpfet. Der Herr Hans het ds Fänschter ufta, und du het ne di ganzi großi Schönheit vom Bärnerland überfalle. Er het grad gspürt, daß er sech da dervo nümme chönnti z’grächtem losryße. Und im Gedanken a d’Müglechkeit, sech hie mit dem härzigschte Froueli, wo-n-ihm no under d’Ouge cho isch, chönnen yz’huse, hätt er grad möge zum Fänschter uus juze wi ne Chüejerbueb. Grad so wyt het er sech nid la gah; aber emel pfiffe het er wi nes Kanari.
Ussert de Buebe het im Schlößli niemer guet gschlafe gha. Ds Annemarie cha me sech dänke warum. Mit mene Brief i der Hand isch es ygnuckt, aber bald druuf wider erwachet und di ganzi Nacht düre nie meh z’grächtem ygschlafe. Bald het ihns der Triumph über d’Frou Chilchbärger gweckt, bald d’Freud über e guete 179 Bricht, wo-n-es jitz de synen Eltere chönni gä, nid z’rede vo der Houptsach, vom Hans Chilchbärger. Mit so mene Ma sy Wäg chönne wyter z’gah, z’mitts under allne dene Lüte, wo jitz scho dem Annemarie aghanget sy wi amene guete Müetterli! I sibete Himmel gfloge wär’s di Nacht, wenn nid... ja, wenn nid öppis gsi wär. Me seit, es gäbi Gspänschter, wo eim ds nacht d’Dechi vom Bett abe zieje. Dem Annemarie het geng und geng wider öppis am Brutschleier zupft, wo sech mit zartem Duft über sy Seel het gspreitet gha.
D’Frou Charlotte het di ganzi Nacht i urüejige Tröume züglet und z’Bärn Stube möbliert, und der Herr Eduard het grächnet, grächnet, grächnet, und sech schier nid mögen ebha, ufz’stah und der Zinsrodel ga z’dürnüele. Es isch e wahri Wohltat gsi, daß d’Buebe bim Déjeuniere gräßlech gchääret hei, so daß men emel mit Schmähle het chönne di Stilli underbräche, wo me schier erstickt isch drinne. Me het ds Zsämelüte zur Predig fascht nid mögen erwarte, für e chly vo sich sälber ewägz’cho.
Wi’s ihm isch uftreit worde, het ds Eisi ds Annemarie im Momänt, wo me zur Chilchen ufbrochen isch, i d’Chuchi glökt und’s dert versuumt. Der Herr Hans isch mit den andere bis uf d’Straß use, wi wenn er mit ne z’Predig wetti. Da blybt er plötzlech stah, gryft linggs und rächts i syni Buesetäschen und seit: «Ach was!» Und währed ds Ehepaar Chilchbärger wyter gloffen isch, chehrt er um und geit hei. Ds Eisi het sy Sach ganz pärfäkt gmacht. Es het mit der Jumpfer Sunnefroh dampet, bis es ds Gartetor het ghöre gyre, und so isch es gscheh, daß di zwöi sech schön z’mitts im Garte begägnet sy.
180 Der Herr Houpme nimmt der Jumpfer Sunnefroh ds Gsangbuech us der Hand und stoßt’s i Sack. Du git er nere d’Hand und füehrt se-n-under der Äßstube düre, ohni numen es Wort z’säge. Und dert, exakt am glyche Plätzli hinder em Tor, wo si einisch zsäme dem Peter zueglost hei, nimmt der Herr Hans sys Annemarie fescht i d’Armen und git ihm es härzhafts Müntschi und du no eis, und ds Annemarie het ihm se-n-umegä und derzue syn ihm Tränen über d’Backen ab gloffe.
Jitz betrachtet der Herr Houpme sy Schatz mit zärtleche Blicken und seit: «I dänke, mer sygen eis, Annemarie, oder nid?»
Es het kei Ton vürebracht. Statt däm het es ihm d’Armen um e Hals und der Chopf a d’Bruscht gleit, so daß er sys Härz het gspürt chlopfe.
«Chömet, mer wei chly dahindere!» Der Hans het dem Annemarie der Arm gä, und du sy si langsam dür ds Wägli uus, wo vom Huus alli Gredi dür d’Hoschtet hindere füehrt, zum Plätzli a der efeu-überwachsene Gartemuure. Bis derthi hei si nüt zsäme gredt, und ds Annemarie het geng vor sech abe gluegt.
«Also», seit er und zieht sy Brut näbe sech uf ds Bänkli, «jitz chönne mer ändlech einisch ungstört zsäme brichte. — O, wenn Dir nume wüßtet, wi-n-i dernah blanget ha, mi mit Euch z’Gerzesee cho z’sädle! Aber i ha nid us em Dienscht furt dörfe, solang es z’Neapel gmuttet het, und kei Möntsch het chönnen errate, wi das no usechunnt. Jitz isch’s fertig. Es truurigs Änd het’s gno, und descht lieber isch es mer, daß i Euch no gfunde ha. I wär gruusam gschlage gsi, wenn i z’spät cho wär. Gerzesee hätt mer nüt meh gulten ohni Euch.»
181 Mit däm het er wider der Arm um ds Annemarie gleit und ihm tief i d’Ouge gluegt. Aber nid lang. Ds Annemarie het wider a Bode gluegt und d’Tränen abgwüscht.
«Aber, Annemarie!» seit er. Er isch nid rächt drüber cho, ob es vor Freud und Säligkeit briegget — sym ganze Wäse nah hätti me das chönnen anäh — oder ob irged öppis no us em Wäg müessi gruumt sy. «Chunnt’s Ech öppe doch no chly z’plötzlech?» Mit däm nimmt er dem Annemarie der Chopf zwüsche d’Händ und git ihm es Müntschi uf syni duftige chruse Haar. Derby het er i däm Chopf e lyse Widerstand gspürt und drum e chly verwunderet drygluegt.
Jitz nimmt ds Annemarie alli Chraft zsämen und wott rede. Aber statt es Wort vürez’bringe, het’s der Halt z’vollem verloren und isch in es Schluchzen usbroche.
«Aber, aber!» het der Hans Chilchbärger ratlos und zärtlech gseit.
«Zürnet mer’s nid!» chunnt’s jitz ändlech dem Annemarie ab de Läfzge. «Gället, i bin es Dumms, eso ga z’mache, aber i ha halt Müej, mi dür alles düre z’finde.»
«Dür was?»
«Ach, i ha halt gar mängs Böses hinder mer.»
«Eh myn Troscht doch o! — Aber jitz isch es ja dahinde!»
«Äbe no nid ganz.»
«Ja, was fählt de no?»
«Ach!... Dir wüsset’s ja wohl. Und es isch gschyder, i säg’s jitz no grad use: Was isch us em Peter Harzchopf worde?»
Dem Hans Chilchbärger isch es gsi, wi wenn men 182 ihm e Fuuschtschlag uf d’Bruscht gä hätti. «Jaso! — Das isch es? — I hätti nid dänkt, daß Euch dä je z’grächtem öppis gsi wäri. Aber jitz isch er ja tod.»
«Das weiß i. Säget mer nume, wi das zuegangen isch. Isch er als brave Soldat gfalle?»
Der Houpmen isch ergerlech worden und het sech überleit, ob er eifach well ja sägen und dermit d’Sach eis für allimal abtue. Aber öppis in ihm het sech dergäge gwehrt. Er het mängisch gnue drüber nachedänkt, wi das wärdi usecho, wenn einisch ds Annemarie sy Frou sygi und de uf irged mene Wäg ihm z’Ohre chäm, wi’s bi ds Harzchopf’s Tod zue und här gange sygi. Jitz isch’s ihm ganz klar worde, daß er’s nid het dörfe dadruuf la abcho. Es isch um ds Glück vo beidne gange. Also use mit der Wahrheit, wi-n-es sech für ne Soldat und Bärner schickt!
«Wi me’s nimmt», antwortet er, «er isch — das darf me wohl anäh — us ehrlecher Überzügung mit den Ufrüehrer gangen und het’s halt mit dem Läbe zalt. Er het ja gwüßt, was uf em Spil steit.»
Ds Annemarie het ob däm Bricht ganz fyschteri großi Ougen übercho und isch bleich worde. «Als Ufrüehrer?» het’s gfragt. «Aber wi isch er de umcho?»
En Ougeblick isch dem Houpme der Ate chly bstoche. Und du het er sech früsch zsämegno und gseit: «Das allerdings, Annemarie, chan Ech niemer besser sägen als ig.» Ds Annemarie het sech wi i mene Chrampf a d’Banklähne gchlammeret und mit ganz stöberen Ouge sy Brütigam agstuunet.
«I bi i mym Quartier gsi», fahrt er furt, «wo der Alarm gangen isch. Uf en erschte Ton hi bin i zur Casärne, z’mitts dür e Huuffe vo de Revoluzzer düre. 183 Alles han i uf d’Syte gheit, was mer i Wäg cho isch, und wär no ungschlagen yne cho. Da chunnt so einen uf mi zue und guslet mit dem Bajonett gäge mi. So? han i dänkt, dir will i zeige, was Ornig isch, ryßen ihm ds Gwehr us der Hand und jagen ihm ds Bajonett dür e Lyb. — Ja, es isch ruuch gange. Aber da cha me sech nid lang bsinne, und i ha gwüßt: jitz gilt’s!»
Ds Annemarie het e Schrei underdrückt und isch wi vo Sinnen i sech zsämegsunke, so daß der Houpme gmeint het, es falli z’Bode.
«O Dir Unglückleche! Was heit Dir gmacht!» bringt es müehsälig vüre. «Da lueget, was für eine Dir töt heit!» Dermit zieht es dä Brief vüre, wo-n-es alli di Tag mit sech umetreit het, und git ne sym Brütigam.
Der Houpme het der Brief usenandere gfaltet und gläse, währeddäm ds Annemarie mit vergeischtereten Ouge jede vo syne Gsichtszüg verschlunge het.
«Liebe Annemarie!
Im schönsten Lande der Erde sterbe ich vor Heimweh, vor Sehnsucht nach Dir und nach meiner Heimat, meinem Volk. Ich verbrenne hier, nicht unter der Sommerglut des Golfes von Neapel, aber vor Herzweh nach Dir. Sage mir, wie ich es anfangen soll, um wieder zu Dir zu gelangen. Hier gehe ich zugrunde. Ich gehöre nicht in den Soldatenrock. Zu Dir gehöre ich. Mit Dir will ich durch das Leben ziehen, und wenn sie mir das letzte vom Leibe reißen und mich zu Tode martern, ich will es alles über mich ergehen lassen, um mit Dir Hand in Hand das zu tun, was der Traum meiner Jugend war. Annemarie, hilf mir, mein Leben den Enterbten hingeben! O, wie glücklich könnten wir sein!
184 Was ich Dir einst gesungen, es war mir ernst und bleibt mein Ziel ewig:
Laß uns in der Liebe lichte Himmelsweiten,
Aus der Starken hartem Bann hinübergleiten,
Daß zurück wir kehren reich an edlen Gaben,
Die Zerschlagenen und Armen zu erlaben.
Sanft zerfeilend ihre goldnen Sklavenketten,
Wollen vor der Selbstsucht Schergen wir sie retten.
Mag der Speer des Neides unsre Brust durchbohren,
Was du liebend um sie littst, ist nicht verloren.
Wahre Liebe kann im Sterben nicht erbleichen;
Dienend, leidend, wird sie doch ihr Ziel erreichen.
Annemarie, mag kommen, was da will, Dich wird der Tod nicht scheiden von Deinem
Peter Harzkopf.»
Der Houpme Chilchbärger het dä Brief, wo sy Bajonettstich hert dranne düren i ds Peters Härz gfahren isch, wi men a de Bluetfläcke gseh het, dem Annemarie mit mene Süüfzer umegä und keis Wort meh chönne säge. Er het syr Brut der Arm botten und se halb gfüehrt, halb treit gäge ds obere Huus und i ihri Stuben ufe. Dert het er se no einisch a sech drückt, se-n-uf ds Bett gleit und nere nes Müntschi uf d’Stirne gä, und du isch er use. Uf der Schwelle het er sech no einisch umgchehrt und, bevor er d’Türe hinder sech zuezoge het, halblut gseit: «Bhüet di der lieb Gott, du arms Chind!»
*
Wo di andere vo der Predig hei cho sy, hei si weder der Hans Chilchbärger, no ds Annemarie gfunde. Dem Houpme sy Stuben isch läär gsi. Vom Annemarie isch ds Änneli, wo im obere Huus ufgwartet het, cho säge, 185 es sygi chrank und chömi nid cho ässe. Der Houpmen isch erscht am späten Abe wider hei cho. Später einisch isch der Dölfi Gatschet cho erzelle, der Unggle Hans sygi der sälb Namittag bi syr Mama z’Chiltderf äne gsi und heigi dert ds luter Wasser plääret. Und öppis eso het o der Gottfried gwüßt z’brichte, wo ds morndrisch i aller Früechi der Herr Houpmen uf d’Station abe gfüehrt het. Lang, lang no heig er gägem alte Schlößli hindere gluegt und d’Ouge gwüscht.
XVII.
Vo Chrügeli-Paschteten und verbrönnte Finger
So nes z’Mittagässe wi der sälb Sunntig hei di Buebe Chilchbärger no nid düregmacht gha. Papa und Mama sy verschmeiet da gsässen und hei soz’säge keis Wort gredt. Nume hie und da ne Frag oder sünscht es Wort het la errate, daß si sech der Chopf zerbroche hei, was ächt dä Morge gange sygi. Di prächtigi Chrügeli-Paschtete, wo me dem Herr Houpme z’lieb het la mache, het nöue niemerem rächt welle gschmöcke. D’Buebe zwar hei einewäg ypackt, was d’Mäge hei möge fasse; si hätte sech ja nid chönne vergä, öppis eso la z’stah. Papa und Mama hei gmeint, si heige nume vo ihrer Gmüetsverfassung e schlächti Chuscht im Muul, und sy froh gsi, daß di sorglosi Juged doch d’Sach z’Ehre zieji, bis undereinisch d’Frou Charlotten e Dachen i der Paschtetefülli findt. «Pfythuß! — Was isch jitz das?» het si gseit und ds Eisi z’Red gstellt. En Ougeschyn i der Chuchi het du ergä, daß ds Eisi us Verschuß d’Cherzestock-Ruumi mitsamt den Uschligstümpli i Paschtete-Hafe gworfe het. — Es isch halt z’vil gsi für das guete Chöcheli, währed dem Rüschte vo der Fülli no der Herr Houpmen und ds Annemarie under em Chuchifänschter z’wüsse. Bald het du Kamilleduft no ne bsunderi Nüancen i di düschteri Stimmung vom ganze Huus bracht. Ds Eisi het gschwore, so ne böse Tag heigi’s i syr ganze bald sächzigjährigen Ärdewallfahrt no nid erläbt, und gcholderet, daß sogar d’Chatz für guet gfunde het, dä halb Tag vorusse zuez’bringe.
187 Scho am Mäntig druuf isch der Herr Sunnefroh ds Annemarie cho hei reiche. Der Herr Houpmen isch am Morge by-n-ihm gsi und het ihm brichtet, was gange sygi. Er isch so gschlage gsi, daß i der Frou Charlotte d’Vermuetung überwoge het, ds Annemarie und der Hans syge ganz usenand; aber si het nid ds Courage gha, z’frage, und der Herr Sunnefroh het nid es Wort meh gseit, als grad het müesse sy. D’Tante Gatschet, wo me du isch ga frage, het wohl chönnen Ufschluß gä über d’Ereignis vom Sunntig, aber was der Hans vorheigi, het si so wenig gwüßt wi alli andere. So isch halt d’Frou Charlotte grad über das, was se-n-am meischten interessiert het, im Bhäng blibe. Und zu der Ungwüßheit, wo se gmarteret het, isch sogar über si ds Gfüehl von eren unagnähme Lääri cho. Allne, vom Lächehuus bis i Sädel ufen und vom Schlößli bis zum Röhrli hindere, het ds Annemarie gfählt. Aber am uheimeligschten isch allnezsäme gsi, daß me so gar nüt vom Herr Houpme verno het. Me het vermuetet, er wärdi wider a menen Ort in es Regimänt yträtte, aber wo?
Me cha sech dänke, wi’s d’Frou Charlotten ufguslet het, wo na vierzäh Tagen e Brief vo ihrem Schwager a ds Annemarie uf en Äßstubetisch gflogen isch. Uf em Couvert isch der Stämpel vo Marseille gsi. No bevor öpper wyters dä Brief gseh het, isch er i ds Bureau vo der Frou Chilchbärger gwanderet, und sobald si gwüßt het, daß niemer umewäg sygi, wo se chönnti störe, isch si ne wider ga vüre näh. Mit Härzchlopfe het si ne-n-uf all Wys und Wäg gäge ds Fänschter gha, für öppis chönne dürez’läse. Aber es het nere nüt welle grate. Ds Pütschierwächs abchnüble het si nid chönne, ohni 188 ds Papier z’verryße. Jitz chunnt nere d’Idee, si chönnt’s suber abschmelzen und nachhär mit dem Petschaft vo ihrem Ma nes neus Chilchbärger-Wappe druuf drücke. Mit zitterige Finger het si der Brief über ne Cherzen und luegt, wi ds Wachs fat afa brödelen und tropfe. Scho isch der üsser Pflaartsch ab gsi, und dem innere hilft si mit nere Lismernadle nache. Da flammet undereinisch ds Papier uuf, und si cha’s nume no grad zsämechnuuschte, für der Räschte z’lösche. — «Ja nu», het si dänkt, «jitz isch er myne.» Der under Teil vo beidne Blettli isch no gsi z’läse, und da het’s gheiße:
«... doch vor Gott und meinem Gewissen sagen, daß ich in der Dunkelheit nicht wußte, wen ich vor mir hatte und mich meiner Haut wehren mußte. Dazu berechtigte mich vollends das soldatische Pflichtgefühl. Ich hatte Aufrührer vor mir, welche sich an unsern Fahnen vergreifen wollten. Selbst wenn ich eine Ahnung davon gehabt hätte, daß ich Harzkopf vor mir habe und daß er Ihnen...»
Und uf der letschte Syte:
«... seine Liebe zu Ihnen den Tod überdauern werde, so bitte ich Sie, es mir als bernischem Edelmann zu glauben, daß ich in diesem Punkte mich nicht durch einen Studenten von niederer Herkunft beschämen lasse. Den Beweis dafür werde ich nicht schuldig bleiben. Das, liebe Annemarie, gelobt Ihnen
Ihr in unverbrüchlicher Treue ergebener
Hans v. Kilchberger.
Postscriptum. Ich warte hier auf eine Reisegelegenheit, um nochmals meine Dienste dem König beider Sizilien anzubieten.»
189 D’Frou Charlotte het näbe de verbrönnte Finger gnue gha für e Gwunder und dermit glych nid gwüßt, uf was si sech söll gfaßt mache. Si het der Räschte vom Brief o no verbrönnt und isch allei Bsitzerin vo sym Gheimnis blibe.
*
Für ds Annemarie sy rächt trüebi Tage cho. Dä guet Papa Sunnefroh het und het nid welle begryffe, warum sy Tochter ihm so «liechthärzig» alli syni Plän umgworfe heigi. «Wi cha men o ds Glück, wo men eim däwäg uf em Presäntiertäller beizt, vo der Hand wyse!» het er geng wider gseit.
«Ach», het ihm de albe ds Annemarie g’antwortet, «Dir redet geng vo Glück. Es wär äbe keis Glück gsi.»
«Eh bah! — Da wär de scho Gras drüber gwachse, und dir hättet ech bald beidi dermit abgfunde. Me mueß nid so difficil tue!» het der Papa raisoniert. Es het Momänte gä, da het ds Annemarie gmeint, jitze syg’s überstande, und sy Papa well sech afa dry schicke; aber so gwüß daß öppis vo Gerzesee, vo Neapel oder gar vo ds Chilchbärgers isch gseit worde, het er wider afa jammere. Er heigi so gnue vom Läbe. Er gäb’s wohlfeil, wenn ihm doch alles lätz grati. So isch es der ganz Winter düre gange, und um ds Neujahr ume het ds Annemarie afange nüt meh anders begährt, als daß es dem Peter nache chönnti.
Aber der Herr Sunnefroh und sy Tochter hei beidi no meh müesse lehre. Wo si’s am allerwenigschten erwartet hei, grad da het du im Früehlig der Tod agchlopfet. Z’Oschteren isch d’Mama chrank worden und i Zyt vo wenige Tagen erlösche. Und jitz isch es erscht 190 rächt trüeb worden im Huus a der Brunngaß. Hätti ds Annemarie nid di gueti alti Tante Gatschet gha, es hätti mängisch nümme gwüßt, wo uus und wo ane mit sym Papa, wo sech je länger descht meh i Chopf gsetzt het, der Sunneschyn sygi de änefür, und i diser Wält gäb’s jitz halt gar nüt meh, wo me sech drüber chönnti freue. Ds Annemarie sälber hingäge het nah-ti-nah wider chly Bluet i d’Fäcken übercho. Wenn si albe zsäme der Brämgarte-Chehr gmacht hei, so het jedes Läberblüemli, wo blau und heimelig us em dürre Loub vüre güggelet het, dem Annemarie e chly Muet zuegsprochen und ihns gmacht z’dänke: Wohl, doch! — Gäb wi der Papa gchlöhnet het, äs het gspürt, daß es mit dem Läbe doch würklech no nid fertig gsi isch.
XVIII.
Zwo Chüniginne. Vo Bumbe, Granaten und Umhangstängeli
In ere Bresche vo der alte Feschtung Gaëta isch mit der Rueh von ere Marmorstatue d’Chünigin Maria vo Neapel gstande, um se-n-umen es paar Offizier, wo se nid us den Ouge gla hei, währed nid wyt dervo der Major Wieland im längschößige, verribsete Wafferock, es chlyses Chäppi schreeg uf em Chopf, dem General von Schumacher rapportiert het. Vor use, dür d’Bresche, het men über nes Tal wäg uf ne Bärgabhang voll Räben und altersgraui Terrassemuure gseh. Dert äne hei sech vo Zyt zu Zyt wyßi Dampfwülkli um ne Füürblitz ballet, und hienachen und dertnache het’s donneret und gchnatteret, daß Luft und Bode zitteret hei. Hinder der Bresche, i de Greben und den änge Zuefahrten us der Stadt, hei di tapfere Verteidiger — abgmagereti, martialischi Soldaten us aller Herre Länder — gschuflet und picklet, under Byschten und Bärze Kanonen ufe zogen und Munition zueche treit, wi wenn’s gar nid müglech wär, daß öpper chönnti troffe wärde. Und doch hei d’Bluetlache zwüsche de Schutthüüffe dütlech zeigt, was es gulte het. Über di bruune Decher vo der äng zsämegrückte Stadt wäg het ds Meer i syr ändlose herrleche Blöui glüüchtet, und juscht het e mächtigi schneewyßi Wulken e Zylete vo stolze Chriegsschiff umwalmet. I der ganze Stadt het alles, was nid niet- und nagelfescht gsi isch, zitteret und gchlefelet, und uf der innere Syte vo de Wäll het’s 192 Stoubwulke gä, gchrachet und gchlepft und gchroset, daß niemer meh sys eige Wort verstande het. Descht meh het men enanderen agluegt, für sech z’verstah, d’Soldaten ihri Offizier, d’Offizier ihri höchere Kommandante, und alles, was se mit dem Oug het mögen errecke, het uf di schöni, stolzi Frou gluegt, wo dert obe, i der Bresche, mit ihrer Holdsäligkeit alles das Mannevolk het zwunge, Gfahr und Müehsal z’vergässe. Grad het’s wider zu ihrne Füeße gstübt, so daß si uf nen Ougeblick wi vom Ärdbode verschwunden isch. Aber bald het men ihri schöni Gstalt wider dür e Rouch düre mögen erchenne. Und du het di glaarigi Sunne wider uf ihrne Juwele blitzet, aber o uf de rubinrote Bechli, wo zu ihrne Füeßen us der Bruscht vo mene jungen Offizier grunne sy. Verwunderet het mänge Chrieger ufgluegt; aber di chüniglechi Frou het niemerem Zyt gla, sech z’bsinne. E Blick, e Wink, und jede het sech wider a sy mörderischi Arbeit gmacht. Us der nächschte Zuefahrt isch e dicke Schwarm vo Bajonett und Chäppi uftouchet, und en Ougeblick später isch — allne vora der Houpme Chilchbärger mit blankem Däge — e Colonne vo wild begeischterete Schwyzer-Soldate dür d’Bresche vüre gstürmt: «Evviva la nostra regina Maria!» hei si us volle Häls brüelet und sech mit Wuet uf di piemontesischi Infanterie gstürzt, wo het welle der Wall uuf chräble.
Mit nere wahrhaft majeschtätische Rueh het d’Chünigin ihrne treue Soldate nachegluegt, wi si di fräche Belagerer der Bärg ab tröhlt und verjagt hei, und mit fründleche Worte het si se grüeßt, wo si, Ma um Ma, erschöpft wider dür d’Bresche zrück cho sy. Ihre tapfere Füehrer aber, der Houpme Chilchbärger, het nümmen 193 uf eigete Füeße d’Breschen erchlätteret. Mit verschmätteretem Fueß hei si ne der Bärg uuf treit. Wo si mit ihm us em Schatten a di hälli Sunnen ufe cho sy, het er d’Ougen ufgschlagen und — i ds Gsicht vo der Chünigin gseh. Si het sech über ihn bückt und ihm es Chrüzli uf e Wafferock gheftet. Stolz und under freudigem «evviva!» sy di wackere Jeger i ihri alti Stellung zrück marschiert. Für hütt isch Gaëta no nid gfalle.
So het a der Syte vo ihrem Ma, uf bluetige Trümmer, d’Chünigin Maria ihri Herrschaft usg’üebt, ihri Chrone verteidiget, wo Pärlen um Pärle druus gfallen isch, und ds letschte Bollwärk vom Chünigrych beider Sizilie bhouptet.
*
Der Herr Hans Chilchbärger het der Fall vo Gaëta nümmen erläbt. Im Lazarett isch er na wenige Tage dem Wundfieber erläge. D’Nachricht dervo isch für ds Annemarie Sunnefroh e neue schwäre Schlag gsi. Gseit het ihm niemer nüt, aber es het doch usegspürt, daß di glyche Lüt, wo a ds Herr Houpmes Liebi zue-n-ihm so übel hei gläbt gha, jitze d’Schuld a ds Hanses Tod uf ihns gschobe hei. Und no einisch het es i sym Härz alles müesse düremache, was es scho zimlech het verwärchet gha. Nah-ti-nah erscht het es du sys Gwüsse mit der Überlegung chönnen abfinde, daß der Hans Chilchbärger synetwäge nid wider i frömde Dienscht bruucht hätti. Er sygi halt mit Lyb und Seel Soldat gsi, und, wär weiß, es hätti ne nid emal als sy Frou möge dervo zrück bha.
Ds Annemarie het sech geng no mit dene Gedanke plaget, wo-n-es a mene schöne Morge d’Yladung überchunnt, 194 mit sym Herr Papa am Donnschtig druuf zum Herr Notar Gattschu z’cho, zur Eröffnung vo ds Herr Hans Chilchbärgers Teschtamänt. Vatter und Tochter sy mit ganz verschidene Gfüehl uf di Schrybstube gange. Beidi hei agno, der Herr Houpme wärdi dem Annemarie öppen es Legatli vermacht ha oder villicht e chlyni Ränte. Der Papa het ghoffet, ds Vermächtnis sygi nid z’bescheiden usgfalle, ds Annemarie hingäge het ihm gar nüt dernah gfragt, wil es nid begährt het, de Gschwüschterti vom Herr Hans i ds Gheeg z’cho. «I weiß nid, was i drum gäb, wenn i dörfti dusse blybe», het’s vor der Schrybstubetüre zu sym Vatter gseit. Und wo-n-es du gar no Herr und Frou Chilchbärger und d’Tante Gatschet mit Armsündergsichter gseht da sitze, isch’s ihm schier gschmuecht worde. Es hätti sech gärn z’hinderscht a d’Wand drückt; aber der Herr Gattschu het ihm na neren umständleche Begrüeßung der Stuehl z’vorderscht vüre gstellt. Das het emel du der Vorteil gha, daß es di anderen alli nid het bruucht az’luege.
Im Ougeblick, wo me di fyrlechi Sitzung het wellen eröffne, het’s dem Herr Sunnefroh sy Spazierstäcke mit dem beinige Hundschopf, wo mit dem Zylinder druffen im Egge gstanden isch, undenuus gno, und er isch usgrächnet under e Stuehl vo der Frou Charlotte gsäglet. Jitz het’s es allgemeins Ufstah, Stuehlrücken und Komplimäntiere gä. Der Stäcke wär no bald wider davorne gsi, aber jitz het du am Hundschopf es gääls Glasöugli gfählt. Me het gluegt und gsuecht. Aber findet es settigs Chrälli, wo zwo Crinoline di halbi Schrybstube fülle! Der Herr Sunnefroh het inständig bätte, me söll sech doch nid wyter la dérangiere, und der 195 Notar het tröschtet, me findi’s de bim Stubewüsche. «Ssela ne manggera pas.» Uf das hi isch er a sys Stehpult gange, het mit sym unändleche bluemete Foulard-Naselumpe d’Brüllegleser gwüscht, es Schriftstück us neren abgfieggete Lädermappe vüre gno und agfange:
«Verehrtischti Damen und Herre!»
I däm Momänt gseht er, daß e guldige Sunnestrahl näbem Bluemechranz inwändig a der Capoten und de Röschtiwys o d’Ouge vo der Tante Gatschet unliebsam erheiteret. Dienschtfertig isch er ds Umhängli ga zieh. Natürlech isch du ds Umhangstängeli us em Ringschrübli cho und di ganzi Machetschaft a Bode gfloge. «Ach waß!» — Me het du d’Store mit dem Schloß Chillon druffen abe gla, und du ändlech het er chönne zuefahre:
«Also, verehrtischti Damen und Herre! I ha hie di letschti Willesverfüegung vom sälig verstorbene Herr Hans von Kilchbärger, gewäsenem Hauptmann im Dienschte seiner Majeschtät des Königs beider Sizilie. Dises Teschtamänt isch hie z’Bärn usgfertiget und mit den üeblechen Underschrifte versähe worden am Tag, wo der Herr Houpme sälig zum letschtemal nach Neapel verreiset isch. — Hmkrhgkähä.»
Di verschidene Mitglider vo der Familie Chilchbärger hei sech zimlech erstuunet agluegt, und der Herr Notar het furtgfahre:
«Ich ändesunterfertigter Wilhälm Albrächt Hans von Kilchbärger erkläre hiermit, daß ich bei vollem Bewußtsein und ungetrüebte Verstandeskräfte für den Fall meines Abscheidens aus diesem Läbe, es geschehe früeh oder spät, über mein Hab und Guet folgende letschtwillige Verfüegung getroffe habe:
196 Durch ein mich in tiefschter Seele betrüebendes Verhängnis habe ich das Unglück gehabt, in Verteidigung der Fahnen des 4. Schweizerregimänts im Dienschte seiner Majeschtät des Königs beider Sizilien den Fourier-Aschpiranten Harzkopf zu töte, der, wie ich nachmals erfuhr, mit meiner lieben Braut, Fräulein Annemarie Sonnenfroh, in inniger und edler Freundschaft verbunde gewäse war. Dieweil ich meiner lieben Braut wider meinen Willen einen Schade zuegefüegt, den zu heile nicht in menschlichem Vermöge liegt, ich aber im Friede mit Gott und erlöster Seele meine Lebenstage zu beschließe begähre, so gäbe ich meiner lieben Braut, der ich unwissend alles genommen, nun auch alles hin, was mein ischt und setze sie zu meinem Haupterben ein.»
Di ganzi Gsellschaft isch wi glähmt dagsässe. Ihri Totestilli isch numen underbroche worde dür ds Schluchze vom Annemarie.
«Es ischt somit», het der Herr Notar furtgfahre läse, «bemeldter Jungfer Annemarie Sunnefroh nach Ausrichtung der hienach verzeichnete Legate mein ganzes Vermöge, beschtehend in der Liegeschaft des alte Schlößli zu Gerzesee, Wärtschriften und Baargeld, Hausmobiliar, Schiff und Geschirr als ihr alleiniges und unbeschränktes Eigentum zu übergäbe. Als einzige Bedingung lege ich ihr auf die Erfüllung meines Härzenswunsches, daß sie in Gerzesee Wohnsitz nähme und mit Gottes Beistand fortfahre, dasälbscht an Hoch und Niedrig Guetes zu tuen, wie es ihr liebereiches Härz ihr befehle mag. Ich habe erfahre, daß sie meines Hauses Licht und gueter Geischt ischt und wünsche, daß meinem Hause dieses koschtbare Guet erhalte bleibe.»
197 Im Wytere sy du e Zylete schöni Legat cho, vorewäg für ds Herr Hanses neveux, wo jedem sy Sach isch zuegschide gsi.
Der Herr Notar het sy Vorläsung mit allnen üebleche Formalitäte bschlossen und du ds Annemarie gfragt: «Erklärt sech d’Houpterbin bereit, di Erbschaft az’näh?»
Ds Annemarie het sys Gsicht i Naselumpe versteckt und nume der Chopf gschüttlet.
«I möchti d’Jumpfer Houpterbin bätte ha, sech dütlecher usz’spräche», het der Notar gseit und derby mit ufgrißnen Ougen über d’Brülle wäg gluegt.
Ds Annemarie het ne-n-uf Antwort la warte. Erscht na nes paar Minute, währed dene verschideni Lüt vergässe hei der Ate z’zieh, seit es, ohni ufz’luege: «Dem Herr Houpme sy Wunsch will i erfülle. Aber schuldig isch er mir nüt gsi, und i cha sys Vermächtnis, so wi’s da steit, nid anäh.»
Der Herr Gattschu seit: «I mueß d’Jumpfer Houpterbin druuf ufmerksam mache, daß si entweder alles anäh oder alles ablähne mueß.»
«Also», antwortet ds Annemarie jitze scho feschter, «so lähnen i alles ab. Es chunnt nid mir zue.»
Der Familie Chilchbärger het d’Erliechterung schier us de Luftröhre pfiffe. Der Papa Sunnefroh hingäge het nüt meh begriffen a syr Tochter, und doch het er se bewunderet und sech schier afa geniere vor nere. «Bsinn di», het er nere zuegchüschelet. «Nid daß de di de reuig wirsch!» Aber er het grad gmerkt, daß ds Annemarie bi sym Etschluß blybt. So isch me du under höfleche Redesarten usenandere gange.
Vo däm Tag ewäg isch der Papa Sunnefroh ganz in 198 es anders Verhältnis cho zu syr Tochter. So wunderlech ihm ds Ufträtte vom Annemarie zerscht vorcho isch, so dütlech het er bald afa gspüre, wi rächt es gha het, und dermit het er nah-ti-nah sy eigesinnigi Herrschaft über ihns prysgä und isch vo Tag zu Tag meh under ds Charme vo syr Tochter grate.
D’Erbschaft isch du ihre natürleche Wäg gange, und der Herr Eduard isch mit syr Familie z’Gerzesee blybe sitze. Er het ds Gfüehl gha, me sötti sech dem Annemarie uf irged e schicklechi Art dankbar zeige; aber er het lang der Rank nid chönne finde, wil er vor syr Frou nid rächt mit der Sprach het dörfen userücke. So wi-n-er se gkennt het, wäri vo ihre chuum en andere Bscheid gsi z’erwarten als öppe: «Es hätt sech bim tuusig no gfählt, daß di Chrott das Teschtamänt agno hätti!» Aber der Herr Chilchbärger het äbe nid gwüßt, daß gwüssi Sigellacktröpf sy Frou geng no a de Finger brönnt hei, wenn me ne scho nüt agseh het, und drum isch er ganz erstuunet gsi, wo ei Morge d’Frou Charlotte zue-n-ihm seit: «Säg los! Eigetlech dunkt’s mi, me sötti däm Annemarie uf irged en Art sech dankbar erwysen und luege, daß dem Hans sy letschte Wunsch in Erfüllung gieng. Äs duuret mi eigetlech. Es versuuret da mit sym wunderleche Papa a der Brunngaß hinde. Wi wär’s, wenn me ne ds obere Huus überließ?»
Der Eduard het vor Freud ob däm unerwartete Vorschlag ganz brönnig nassi Ougen übercho und isch syr Frou, zum erschtemal sitdäm si der Röbeli zur Wält bracht het, um e Hals gfalle. Si sy beidi ganz sälig worden ob ihrem Etschluß.
I menen überuus fründleche Brief het du der Herr 199 Eduard ds Annemarie yglade, mit sym Papa ufe z’cho und im obere Huus sech cho nider z’la, für dem Herr Houpme sys Vermächtnis cho z’erfülle.
Di Buebe Chilchbärger sy schier lätz worde vor Freud, wo’s gheiße het, ds Annemarie chömi jitz de z’grächtem mit sym Papa ga Gerzesee, Summer und Winter. Ds ganze Guet isch eis Freudegschrei gsi, und der Fritzli het mit dem Gottfried e regelrächti Zanggete gha, wele se mit dem Chaisli uf d’Station dörfi ga reiche.
A der Brunngaß het me bald einisch di würdigen Ahnherre, wo dem Papa Sunnefroh so mängisch prediget hei, was är ihrem Name schuldig sygi, schön verpackt in e Fuehrbänne gleit, und ds Megerts «Draguner» und d’Fülimähre hei zsämethaft di vornähmi Gsellschaft mitsamt de Funk-Commoden und dem Silber à filet ga Gerzesee ufe gfüehrt. Und wahrhaftig het’s ume donneret, wo si der Talguet-Stutz uuf gfahre sy, aber nume vo wytem, und ekei unzytige Räge het di schöni Meiebluescht verderbt. D’Matte sy voll guldigi Söublueme gstande, und me het sech scho uf der Louben am obere Huus im warme Sunneschyn chönnen etabliere.
Dert het jitz di anderi Chünigin, ds Annemarie Sunnefroh, ihre Thron ufgrichtet und, ohni ne Quadratschueh Land zu verbriefetem Eigetum z’ha, g’regiert. Eis um ds anderen isch zue-n-ihm cho, um Rat, um Hülf, um Troscht, um Liebi. Das hölzige Löubli mit de heitergäälen und rote capucines, de veieliblaue Bethunia und de rosefarbe Nägeli isch e Freistatt für allerhand plageti Lüt worde. Mit denen im alte Schlößli isch me wi ei Familie gsi, und niemer meh het übel 200 dranne gläbt, daß me vom obere Huus so guet i Garten und Hof abe gseh het. Ja, einisch, a mene stille schöne Summerabe, isch sogar d’Frou Charlotten im verschleikten i ds Löubli ufe cho und het dem Annemarie bychtet, wi’s nere gange sygi, wo si heig welle d’Gwundernase fuetteren und ds Pütschierwachs Füür gfasset heigi.
Der Gottfried het tapfer glächnet mit syr junge gwirbige Frou, und mit den Alten im Stöckli het me mängisch es heimeligs Dampi gha. Wo einisch der Papa Sunnefroh dert zum Chrischte gseit het, es nähm ne doch eigetlech wunder, warum si im Dorf ume syr Tochter «der Donnergueg» säge, chunnt ds Annelysi derzwüsche: «Wou, wou, Herr Sunnefroh, die ghört’s i de Gringe donnere, wenn z’änetum no niemer ekeis Wüukli gseht!»
Ja, wi ne Chünigin het ds Annemarie g’regiert. Gmerkt hei si’s nid grad eso und geng gmeint, si machen alles sälber und es syg nen alles sälber z’Sinn cho. Aber wär dür und dür hätti chönne luege, dä hätti doch gseh, daß vom Löubli am obere Huus öppis usgangen isch, wo i de Härze vo de Lüt chlyni verschwigeni Wunder verrichtet het. Ds Annemarie het niene, was me heißt, ds Muul dryghänkt, und doch isch es unsichtbar bi mänger Wahl und Abstimmung derby gsi, wil es, ohni daß si’s gmerkt hätte, mänge Ma het glehrt luegen und dänke. So het es i syr zwöite Heimet es großes, schöns, unsichtbars Huus bouet, wo’s allne Lüte drin isch wohl gsi. 201 Na vile schöne Jahre het du o dem Annemarie sy Stund gschlage. Z’schaarewys sy si cho us der ganze Gmeind, us de Dörfer vom Seftigamt und vo Bärn ufe, und hei di treui Volksfründin bi der Chilchen i ds Grab gleit. I mängem verwätterete Buregsicht het e Träne glänzt, und mänge Junge, wo nid het welle der Name ha, isch mit Härzweh zum Fridhof uus gange. Der Großrat Fritz Chilchbärger het syr «Tante» la uf e Grabstei setze: «Selig sind die Sanftmüetigen, denn sie werden das Erdreich besitzen.»
Das isch jitz scho lang här, und dir suechtet hütt dä Grabstei vergäbe; aber d’Spure vo ds Annemaries Pilgerfahrt fänd me no i mängem Huus, und sys Wäse läbt zum Glück no geng im Bärnerland.
Rudolf von Tavel
D’Frou Kätheli und ihri Buebe
Des «Stärn vo Buebebärg» zweiter Teil
Berndeutsche Erzählung
Francke Verlag Bern
[26.-28. Tausend / 1973]
(Fussnoten zu Berndeutschen Begriffen meistens nach
Berndeutsches Wörterbuch von Otto von Greyerz, Ruth Bietenhard
Cosmos Verlag Muri bei Bern)
ERSTER BAND
Erstes Kapitel
Im Ghei, i mene Burehuus zwüschen Oberhünigen und dem Toppwald, isch großi Metzg gsi. Der Föhn isch gange, so daß der Schnee nume no i de schattigschte Grebe vom Wald isch blybe ligen und d’Matten usgseh hei, wie wenn’s scho bald wetti afa gruene. Aber da dra het no niemer dänkt, es isch ja erscht Horner gsi. Hingäge het me’s doch hütt o vorusse mögen erlyde. Ds Ghei-Ännis Lüt hei bald im Tenn, bald under em Vorschärmen oder am vermieschete Brunnetrog gwärchet und sy gueter Luun gsi. Ds Ghei-Änni sälber, sit churzem Witfrou, isch ynen und use gschosse, het ghüschteret und eismal über ds andere gseit: «Se, machit, machit!» Mängisch het di gwirbigi Frou gjammeret, da heig men e Kuppele Bursch, das het welle sägen e Raglete Meitscheni, nid öppe Buebe, und einewäg mögi me niene gcho. Wär der Frou di gheime Gedanken us ihrem läderige Gsicht hätti chönne läse, dä hätti wohl gmerkt, daß es nere nienehalb so Chummer gmacht het um ds Möge-gcho — der Neueschwander Köbi, wo ihrem eltischte Meitschi mit Wüssen und Welle vo der Muetter der Hof gmacht het, isch rüehrig gnue gsi, für di Metzg mache z’rücke — aber wär nere-n-uf d’Närve gä het, trotzdäm si ne wohl het möge lyde, das isch e schön gwachsene junge Bursch gsi, wo näb em Brunnen uf em Hag gsässen isch und ihrne Lüte scho lang zuegluegt het. Es isch nid e Burebueb gsi, das het men ihm scho am Gsicht und a de fyne Händen agseh und dernäbe frylech o a de Chleider. Er 8 het es dunkelrots Chuttli treit, graui halblynigi Chnöuhosen und ruuchi, graui Strümpf. Uf de glänzig schwarze Haare het er e schwarze, breitrandige Filzhuet gha. Was er eigetlech da gsuecht und welle het, hätti niemer gwüßt z’säge, vermuetlech nid emal är sälber. Me isch’s eso gwanet gsi. Er isch gärn cho, het gluegt, was me trybt, und mit de Lüte syni uschuldige Gspäßli tribe. Natürlech hei sech d’Lüt ihri Sach dänkt derby, und sicher isch, daß nid alles fründlech gsi isch, was si dänkt und öppe hinder de Fänschter gseit hei. Was het so ne junge Bursch, wo daheim alles chönnti ha, was er nume begährt, under den armsälige Stroudecher vo de chlyne Bure z’sueche?
Jitze chunnt ungsinnet es Buebli derhär, der Bchleidung nah hätti me chönne meine, es wär däm junge Bursch sys Brüederli. Es het Chleider gha vom glyche Tuech, nume daß si süberer gsi sy und sytligen a de Hosen und hinden am Chuttli no Rosasse vo gääle Band gha hei. Me het gseh: Es isch der Sunntigsstaat gsi. Das Buebli isch schier atelos gäge ds Huus cho und het dem andere grüeft: «Töldi, du söllisch enanderenah hei cho, der Großvatter isch da!»
Dem Töldi isch e tiefe Schatten über ds Gsicht gfahre. Erschrocken isch er vo sym Zuun abegrütscht und, ohni ne Ton vo sech z’gä, mit sym Halbbrueder, dem Stöphi, der Wäg ab gange.
Ds Ghei-Änni und syni Lüt hei sech Blicke zuegworfe, wo men allergattig druus het chönnen errate. Der Neueschwander Köbi het offebar dänkt: «Guet, daß er geit, mir mangle hie kei Inspäkter!» D’Muetter hingäge het dene beide Bueben e Blick voll Erbarme nachegschickt und halblut für sech gseit: «Du Arme 9 z’nacht!» — Es isch nid ds erschtmal gsi, daß me der Töldi Wendschatz mit dem Bricht, der Großvatter syg da, us em Dorf hei greicht het. Und daß der Töldi sy «Großvatter» — es isch der Vatter vo syr Stiefmuetter gsi — gförchtet het, isch im ganze Hünige-Dorf e bekannti Sach gsi.
Wo di beide Buebe Wendschatz uf d’Dorfstraß abe chöme, het der Chlyner d’Straß ab welle; aber der ander het nen am Ermel zogen und isch alli Gredi über d’Matten uus, für am Mühliweier vorby vo hinde zum Schloß z’cho. Si hei sech nid geachtet, daß si i de breiweichen Acherfuhre schier ihri Schueh verlore hei, und sy dem Weier zuegsprunge, ohni der Ygang zum Schloß us den Ouge z’la. Uf mene schmale Lade sy si über d’Chisen und wei juscht i Mühlihof, da gseh si der Seckelmeischter Willading mit dem Müller und dem Schloß-Fritz im Hof stah. Wie gschosse chehre si um, wieder über d’Chise zrügg und uf verbottene Wäägen über d’Gartemuuren i Rosegarte, für vo dert dür di hinderi Hustüren i d’Stuben ufe z’cho. Daß si derby ganzi Mutte mit i Husgang ynen und d’Stägen uuf gschleipft hei, hei si gar nid dänkt.
Im obere Gang isch ne d’Mama begägnet und het dem Töldi gseit: «Wo hesch di aber umetribe? Hurti hurti gang ga suberi Chleider alegen und anderi Schueh!» Si het’s nid ufründlech gseit. Us ihrem Ton het der Töldi chönne merke, daß d’Mama sy Angscht e chly teilt het und daß es nere drum z’tüe gsi isch, dem Töldi ne Schmählete z’erspare. Mit dankbarem Härz het der Töldi der Mama gfolget und isch bald nachhär suber und gattlech i Saal cho.
Wo-n-es het afa fyschtere, het me dem Herr Seckelmeischter 10 sy langsamen und schwäre Schritt im Gang usse ghört, und wo-n-er yne cho isch, het ihm der Töldi höflech d’Hand etgägegstreckt und gseit: «Grüeß Ech, Großvatter!» Der Seckelmeischter het der Grueß ganz artig erwideret; aber me het ihm agseh, daß öppis anders ihm dä Ougeblick z’dänke gä het. Währed syni dunklen Ouge mit vage Blicke der Töldi gmuschteret hei, isch er mit der rächte Hand dem Chrischtoph dür syni sydige blunde Büggeli gfahren und het ihm der Chopf ufgha, so daß dem Buebli syni blauen Ouge voll Erwartung dem Großvatter i ds Gsicht gluegt hei. Underdesse het d’Frou Kätheli ihrem Papa am Tisch zwüsche de Fänschter e fauteuil zwäg gstellt. Ohni öppis wyter z’säge, het er sech dert nidergla und isch schier eso da gsässe wie vor zäche Jahre der Oberscht Wendschatz, wenn er albe syne Herrschaftslüten Audiänz gä het. Eso zäche Jahr syn e längi Zyt, und d’Frou Kätheli het nid wenig erläbt, sitdäm dass ihre Ma zum letschtemal hie gsässen isch; aber nüt descht weniger het’s nere no jitze jedesmal ds Härz zsämegschnüert, wenn ihre Papa — öpper anders isch nie uf dä Stuehl cho — da g’arbeitet und ihri Gedanken i di schönschti Zyt vo ihrem Läbe zrügg gfüehrt het. Und no ei bsundere Grund isch es gsi, warum nere das eso weh ta het: Nie isch eine vo de Herrschaftsmanne mit de glyche Gfüehle da gstande wie zu Zyte vom Herr Oberscht sälig. Si het’s mängisch gspürt, was für nen inneri Not di Lüt plaget het, wenn si dem Herr Seckelmeischter, wo jitze hin und wieder syr Tochter isch cho hälfen i de Herrschaftsgschäfte, hei müesse cho Red und Antwort stah. Und hätte di guete Lüt gwüßt, wie der Schloßherri di Not 11 z’Härze gangen isch, si wären ender vor nere-n-uf d’Chnöu gfalle, statt, wie si’s jitz gwöhnlech gmacht hei, der truurig Usdruck vo ihrem schöne Gsicht für herrscheligi Strängi z’näh und nere z’zürne.
«Was trybsch du eigetlech der ganz Tag?» seit jitz undereinisch der Großvatter und zieht der Töldi zue sech zueche. «Isch der Herr Pfarrer zfride mit der?»
Statt en Antwort z’gä, rangglet der Töldi verläge mit den Achslen und luegt sy Stiefmuetter a, wie wenn er wetti säge: «Antwortet Dir doch für mi, Mama, das chan i doch sälber nid säge!»
«Nu, channsch nid Bscheid gä, wenn me di öppis fragt?» fahrt der Herr Seckelmeischter furt. Aber d’Frou Kätheli het der Blick vom Töldi verstande gha und isch ihm z’Hülf cho: «I gloube ja, er het emel nüt gha z’chlage.» Derby het si frylech wohl gwüßt, daß dem Töldi jede Gang ga Dießbach zwider gsi isch und daß er sys Latin nume dem liebe Fride t’wäge tribe het. De Büecher het er in aller Wält nüt nahgfragt.
«Wie mängisch geisch ga Dießbach?» fragt der Großvatter.
«All ander Tag.»
«Und was lehrsch eigetlech?»
«Latin, Läsen und Schrybe.»
«Und rächne tüet der nüt?»
«Bis jitze nid. Der Herr Pfarrer het gseit, das wärd i de öppe daheim scho lehre.»
«Ja, das geit äben uf d’Längi nid eso. Du wärisch ja bim tuusigsapperlot bald nache, für öppis z’wärde! Mer wei di jitz de ga Bärn näh, so wird öppis us der.»
Über däm isch es Zyt worde zum z’Nachtässe, und 12 mit erliechteretem Härzen isch der Töldi mit sym Brueder hinder Großvatter und Stiefmuetter här i d’Äßstube gange. Wie vo Alters här het e guete Schluck Wy ds Großvatters Luun verbesseret, und er het allerhand Neuigkeite vo Bärn erzellt. Bsunders vo der Françoise vo Wattewyl, nere Jugedfründin vo der Frou Kätheli, het er gwüßt z’erzelle, was die geng für übermüetigs Züüg astelli. D’Frou Kätheli het ihrem Papa flyßig ygschänkt. Si het wohl gwüßt, daß er viel het möge verlyden und daß e heitere Luun ihre für e späteren Aben o no het chönne zguet cho. Ds wichtigschte vo Gschäfte hei si verspart für die Zyt, wo d’Bueben im Bett hei sölle sy.
So isch du der Herr Seckelmeischter würklech ganz hälluuf gsi, wo sy Tochter ne, mit Spys und Trank wohl versorget, a ds Kamin im Saal gfüehrt het. Aber chuum isch er abgsässe gsi, so het er agfangen i ds Füür yne stuunen und na syr alte Gwanheit i sym graue Bart gchräbelet, ohni rächt z’losen uf was si-n-ihm brichtet het. Si het ihm allergattig gha z’erzelle, aber eigetlech nüt grad Ungfreuts, wo-n-ihm öppe hätti chönne der Luun verderbe.
Het er gar nid glost oder het er uf eint und anders kei Bscheid gwüßt, er seit undereinisch vor sech abe: «Du hesch doch lätz gha, nid ume z’hürate!»
Da steit d’Frou Kätheli uuf, nimmt ihrem Papa der Chopf zwüsche d’Händ und seit ihm: «Papa, Dir wüsset: Da wird nüt druus.»
Es überläges Lachen isch über ds Gsicht vom Herr Seckelmeischter gfloge, und, wie für abz’wehre, het er der Tochter ihri Händ vo sym graue Chopf abgezoge. «Das isch gschwind gseit», meint er. Und d’Frou 13 Kätheli macht ihm e Knix und seit: «Und liecht z’mache.»
Der Herr Willading nimmt der Füürhaaggen i d’Hand und streckt ne so gäge ds Füür, wie wenn er ne wetti wäägge. «I weiß nid, öb’s di de nie wird reue. Lue, i wirden alt, und wenn i de einisch nümme bi, wär söll der de raten und zur Sach luege?»
«Dir wärdet öppe, will’s Gott, no nes Chehrli gsund und zwäg blybe! Und dernah, wenn Der de einisch nümme möget, so sy de myni Buebe nache», seit d’Frou Oberschti.
«Ja, dyni Buebe! — Es gseht mer ganz dernah uus.» — Bi dene Worte hout der Herr Seckelmeischter mit dem Füürhaaggen uf di glüejige Schyter, daß e ganzi Legion Funken i ds Chemi ufefahrt, wo der Föhn albeneinisch ghüület het wie nen Uhu im Wald. «Äbe juscht grad dene t’wäge söttisch hürate! Du wirsch ne doch de mit der Zyt nümme Meischter. Das isch herts Holz, und für da öppis Bruuchbars druus z’schnätze, bruucht’s e herti Hand und e klare Blick.»
«E nu, e chly öppis vo däm wärdet Dir mir doch o no zuetroue, und für e Räschte wird se de ds Läbe scho no zwägpantsche.»
«Chind Gottes, bis dahi cha dys ganze Hünigen us em G’reis cho und z’Grund gah. — Und de, was wottsch de?»
«Nu, item, i weiß nid, warum i deßtwäge hürate sötti. Zletscht und am Änd mueß me dem liebe Gott o no öppis überla.»
«Du weisch wohl, was i meine», seit der Herr Willading ergerlech.
«Ja, aber Dir o, was i meine.»
14 «Du bisch es dene Buebe schuldig, wie wottsch nen einisch Hünigen übergä? Und wie wottsch se-n-i Stand tue, öppis druus z’mache?»
Jitz het men o der Frou Kätheli d’Ungeduld afa aghöre, und wär si nid vom Füürschyn übergosse gsi, so würdi ihre Papa wohl d’Röti gseh ha, wo nere-n-i ds Gsicht gschossen isch. «Hünigen in Ehre», seit si, «und de Buebe wünschen i gwüss alles Guets. Aber, chan i nen öppe meh gä als mi sälber? Müesse si mit mene Ma teile, so isch es scho nümme ds Glyche. Jitz weiß i, was i ha. Hüraten i, so bin i nid sicher, was das mit sech bringt. Und gsetzt o, es gieng alles guet und glatt, i begährti nid dreiergattig Chinder, wo keis glych dranne wär wie ds andere.»
«E bah, es steit niene gschribe, daß de grad ds Allerichrümmschte müeßti gscheh.»
«Es bruuchti nid viel Ungschickts z’gscheh. Es wär grad gnue, wenn de my Ma nid verstüend, was der Bernhard welle het. Was är gsuecht und ghoffet het, das söll i de Buebe wyter läbe, und da lan i nid lugg. I wott se so erzieh, daß, wenn er einisch umechäm, ig ihm se härestellen und säge chönnt: Gäll, so hesch es gmeint? I weiß jitz der Wäg, und da düre mueß es!»
Über däm isch der Herr Seckelmeischter ufgstanden und het agfange dür di ganzi Längi vom Saal hin und här loufe. Im erschten Ougeblick het ihm sy Tochter i ds Fyschteren yne nachegluegt, wie wenn si wetti frage, was es gä söll. Aber scho ds erschtmal, wo der Herr Willading in ihre Nächi cho isch, het er nere nid chönnen i di schönen Ouge luege. Si het se nidergschlage gha und isch trotzig wie ne Bildsüülen am Kamin gstande. Der Herr Seckelmeischter isch en Ougeblick 15 blybe stah, für z’luege, öb er se nid dür sy Neechi chönni mache wyterz’rede. Wo si aber ekei Wank tuet, geit er no einisch dür e ganze Saal hindere, chunnt wieder zue nere, und wo si no geng ekeis Glied rüehrt, geit er wieder es paar Schritt vo nere wäg, chehrt sech um und seit: «Du bisch halt nid z’brichte und bisch es nie gsi. Dä guet Bernhard isch syr Läbtig i de Wulke gsi und isch derby über nüt cho.»
Wolle, jitz het si d’Ougen ufgschlage, daß si nume so zündtet hei gägen ihre Papa. «Dir chönntet ech d’Finger schläcke z’Bärn inne», het si gseit, «wenn dir no nes paar settigi hättet! Und villicht syd der de no einisch froh über syni Buebe.» Ihri Zornrunzle hei wenig Ydruck gschine z’mache. Der Herr Seckelmeischter isch uf em Fläck blybe stah und het umegä: «Wär er vernünftiger gsi, so hätte di Buebe jitzen e Zuekunft.»
Da seit d’Frou Oberschti mit allem Stolz, wo si i sech gha het: «Är het d’Zuekunft vo sym Vatterland obena gstellt und gseit, wenn das vürchömi, syg o für d’Chinder gsorget, und zwar für alli.»
Uf das hi ghört men us em Fyschteren use: «Pf! — ’s isch wie-n-i säge, du bisch halt nid z’brichte.» Dermit isch der Herr Seckelmeischter am anderen Änd vom Saal uf ne Trog abgsässen und het mit den Absätze närvös gäge d’Wand vo däm Trog gstüpft. Und am Kamin het d’Frou Kätheli der Disput furtgsetzt: «Nei, und das bin i nid.» Und na mene Chehrli seit si: «Emel nid, so lang Dir mer nid e Ma chönnet präsentiere, wo vor em Adänken a Bernhard ma bstah. Mi erwütscht nid grad eine, da chönnet Der druuf zelle!»
Jitz brummlet der Herr Seckelmeischter i sy Bart 16 yne: «I wett’s no la druuf abcho.» Und d’Frou Kätheli antwortet schier übermüetig: «Probieret’s!» Druufhi isch es lang still blibe, bis du ändlech der Herr Willading uf em chürzischte Wäg zur Türe geit und seit: «Afin, du wirsch einisch no a mi dänke. Villicht erscht, wenn i de nümme bi — i mache’s sowieso nümme lang — und ’s de hindenabe geit.»
Jitz het ihm aber d’Frou Kätheli der Wäg abgschnitten und ihm hert vor der Türe beide Händ gnoh und gseit: «Papa, dänket doch o chly a mi sälber! Was hättet Dir de dervo, wenn i unglücklech würdi?»
«I muete der ja nid öppis zue, wo dir widersteit! I säge der nume, du söllsch di bsinne, göb’s z’spät isch. Für hütt han i gnue mit der gchähret. Mach, was d’wottsch. Guet Nacht!» Mit däm het er sech losgmacht und isch syr Stube zuegstüüret. Wo-n-ihm sy Tochter no wott Liecht bringe, het er der Rigel gstoße gha und kei Bscheid meh gä. So isch d’Frou Oberschti Wendschatz mit bitterem Zorn im Härz i ihri Stube gange. Dert aber het si sech nümme möge gmeischteren und isch in e Tränestrom usbroche, wo erscht lang na Mitternacht im Schlaf vertrochnet isch.
Es isch öppe nid di erschti schlaflosi Nacht gsi, wo si düregmacht het, sitdäm daß sie mit ihrem chlyne Chrischtöphi im Arm us der düschterschte Zyt na ihrer Trennung vom Oberscht i ds klare cho isch über ihri truurigi Lag. Wie dütlecher ds Bewußtsy, descht größer d’Schmärze. Si het sech nah-ti-nah dra müesse gwane, z’gseh, wie d’Lüt ganz öppis Lätzes derhinder gsuecht hei, wenn si sech gäge d’Zuemuetung, wieder z’hürate, gwehrt het. Jung, gsund, läbesluschtig und voll heiteri Zueversicht, wie di schöni Frou gsi isch, 17 wär es se gar nid schwär acho, amene Ma d’Hand z’gä, wo o nume halbwägs mit dem Oberscht Wendschatz sech hätti la verglyche. Ja, si hätti in ihrer jugedleche Gschmeidigkeit sech o gleitig zu mene ganz anders G’artete gfunde, wenn si o nume vo wytem hätti chönnen erwarte, dass er ds Läbe mit dem glychen Ärnscht uffassi. Si het gmeint, si wetti so eine de no bald einisch uf ds rächte Trom bringe. Aber, was sech bis jitze zuechegla het — es isch mänge drunder gsi, wo ihres ganzen üssere Wäse mit großer Chraft azoge hätti — sy alles Lüt gsi, dene men agseh het, daß si, prezis wie d’Frou Kätheli, dänkt hei, di Frou brächte si mit Zyt und Wyl scho uf chummlicheri Gedanken und würde se-n-ihren erschte Ma de scho mache z’vergässe.
Wie mängisch isch es se doch acho, öb si sech nid wetti dür ne neui Hürat ds Läben erliechtere! Wie mängisch isch nere ds Härz dürebrönnt, so daß si ihrne Verehrer faltschi Hoffnunge gmacht het! Aber no jedesmal bis jitze het ds Adänken a ihren erschte Ma oder e Blick uf ihri Buebe se no zur rächte Zyt zur Bsinnung bracht und ihrem stolze Vorsatz, den Ideale vom Oberscht Wendschatz zlieb d’Natur z’überwinden und Witwe z’blybe, zum Sieg verhulfe. Das het der Frou Kätheli unändlechi schwäri Stunde gmacht und nere-n-Ufgabe bracht, vo dene si gar wohl gspürt het, daß sie se ohni Hülf und Rat vo ihrem Vatter nid z’löse wüßti. I der allererschte Zyt nach em Tod vom Oberscht isch es i der Herrschaft Hünige ganz gsi, wie wenn der Oberscht no läbti. Men isch no so gwanet gsi, der Herr an allen Eggen und Änden az’träffe, sys scharfen Oug in alles yne gseh z’blitze, daß me ganz 18 vo sälber na syne Wünsche gläbt und g’arbeitet het. Aber, no bevor d’Frou Kätheli sälber rächt sech klar worden isch über das, was ihre Ma eigetlech welle het, isch dä unsichtbar Regänt de Lüten us em Sinn cho, und jitz hei si mit ihrem Tue und Trybe der Frou Oberschti afa Glägeheit gä, im praktische Läbe z’erwahre, was ihre Ma i däm und däm Fall gmacht hätti und uf was er’s het abgseh gha. Und da isch nere d’Hülf vo ihrem Vatter grad no einisch so nötig worde. Wohl sy si mängisch nid im erschten Alouf eis worde, aber si hei de nöue no geng zur rächte Zyt der Rank gfunde.
Hütt hingäge het d’Frou Kätheli ganz dütlech gspürt, daß das, wo si drüber uneis worde sy, e tieferi Ursach heigi, e Meinungsverschideheit, i deren es jedes sy Position zäj wärdi verteidigen und über die si enandere nid so gschwind wieder wärde chönne d’Hand gä. Was das für si bedütet het, isch nere völlig klar gsi, und das het se steiunglücklech gmacht.
Uf der andere Syte vom Gang isch d’Stimmung nid viel besser gsi. Di absoluti Fyschteri i der Stube het der Herr Seckelmeischter us syr Töubi zerscht zur Bsinnung bracht. Aber, er hätt sech nid derfür gha, di zuegschletzti Türe no einisch ufz’tue, für öppe ga Liecht z’höische. Im Gägeteil, mit mene Trotz, wo anere Staatsaktion wäri würdig gsi, het er der Rigel gstoßen und über dä Uverstand afa wättere, eim ga d’Felläde zuez’tue, wäge däm Bitzli Mondschyn, wo sowieso nume vüre chömi, wenn der Föhn grad e chly d’Wulke verryßi. Wo sy Tochter isch cho chlopfe, für Liecht z’bringe, het er kei Wank ta und kei Bscheid gä. Wär’s es Meitli gsi, so hätt er ihm no so gärn ds Öllämpli 19 abgnoh, aber mit dem Kätheli het er hinecht keis Wort meh welle verlüüre. Wo-n-ihm der Mond absoluti nid het welle der Gfalle tue, dür di usgschnittene Härz vom Felladen yne z’zündte, het er beidi Händ vor sech anegstreckt und hübbeli hübbeli ne Kundschaftsreis dür d’Stuben undernoh, für nes Füürzüüg und e Lampe z’sueche. Öppe zäche Minute lang isch er däwäg i der Fyschteri umegreiset, het e Stuehl umgworfen und uf em Tisch öppis, ohni z’wüsse, was es isch, und über däm isch natürlech sy Luun nid besser worde. So het er sech du, wo-n-er ändlech d’Bettstatt erwütscht het, liecht etschlosse, fyschterligen i ds Bett z’schlüüfe. Er isch uf d’Bettstatt gsässe, het d’Schueh abzogen und derby mit Byschten und Bärze dem Föhn Konkurränz gmacht, wo uwirsch dür ds Ghäld gfahren isch und d’Felläden erhudlet het.
Di ungwaneti Müedi vo der Reis het dem Herr Willading trotz der Töubi gradeinisch d’Ouge zueta. Aber chuum e halb Stund später isch es scho wieder uus gsi mit dem Schlaf. Es Lärmeli vom Luft het ne wieder gweckt. Und jitz sy si-n-ihm dür e Bettumhang cho yne gränne, di böse Geischter, wo-n-er mit ne gfochte het, sobald er ga Hünige cho isch. Da isch vorewäg sy verstorbene Schwigersuhn mit syne «Phantaschtereie» über ihn härgfalle, wo für nüt guet gsi sy, als dene Bure d’Chöpf groß z’machen und sy Frou i di dümmschti Situation yne z’bringe, wo-n-es numen uf Gottes wytem Ärdbode het chönne gä. Und wenn dem Oberscht sys Bild uf nen Ougeblick verschwunden isch, so isch ihm der Töldi erschine, «ufgschosse wie nes Gjät, meischterlosig und mit luter Dummheiten im Chopf». Und daß zu allem däm d’Frou Kätheli «eigesinnig 20 wie ne Geiß und undankbarer als e Chatz» sech nüt, aber o gar nüt meh het welle la säge, das het im Seckelmeischter boret und boret, bis du ds Tagesliecht zwöi bleichi Härz i d’Felläde zeichnet het. Aber der Herr Willading isch doch minder ratlos gsi als sy Tochter. Als erfahrene Staatsma het er gwüßt, daß me mit Geduld mängisch wyter chunnt als mit Gwalt, und so het er sech vorgnoh, «di uvernünftigi Pärson la z’murbe». «Mer wei bim tuusig luege, weles vo beidne ’s länger ma verlyde!»
So isch es gstande, wo di beide Parteie z’morndrisch bim Dejeuniere mit kuriose Gsichter sech guete Tag gseit hei. Kuriosi Gsichter hei aber no andere Lüt a däm Morge z’Hünige gmacht, wo der Föhn het ufghört gha und derfür us mene fyschtergraue Himmel e tolli Legi Schnee abe cho isch. «Das cha guet wärde», het sech der Herr Seckelmeischter gseit, wo ganz dezidiert gsi isch, hütt no hei z’fahre. Vorussen isch also hütt gar nüt gsi z’mache, und so isch der Herr Willading uf di unglücklechi Idee verfalle, syr Tochter ihres Schuldbuech z’höischen und z’inspiziere. Si het’s ungärn us ihrne Hände gä, het’s aber doch ihrem Papa nid vo Afang a wellen unmüglech mache, nere z’hälfe. Und so het si ne halt du i Saal gfüehrt, dä inhaltsschwär Foliant, wo so mängs drinne gstanden isch, was dem Oberscht Wendschatz sys guete Härz wohl verstande het, was aber mit de landlöufige Begriffe vo Handel und Wandel so gar nid gyget het, mit mene schwäre Süüfzer uf e Tisch gleit — es isch nere gsi, wie wenn si d’Gruft vo ihrem Ma unwürdige Blicken uftät — und isch im Kamin es Höllefüür ga amache, für emel uf däm Wäg ds Härz vo ihrem Vatter e chly mache 21 z’erwarme. Kei Macht vo der Wält hätti se derzue bracht, i däm Ougeblick ihre Papa allei z’la. Si het sech ganz gägen ihri Gwohnheit, wo nere-n-um die Zyt Arbeit i der Hushaltig gä hätti, mit dem Spinnrad zwüschen «ysige Ma» und ds Kamin yne gsetzt und mit Luchsouge ds Dürblettere vom Schuldbuech verfolget. Ab und zue het sech ds graue Houpt vom Herr Seckelmeischter gschüttlet, syni Füeß sy all Ougeblick närvös under em Tisch hin und här grütscht. Albeneinisch het me zwüschem Chräschle vo de Buechsyte Lärmeli ghört wie ts ts ts oder es längs tsch. De wieder het sy chreftigi Hand mit der Chryde gleitig es paar Zahlen uf ne Schiferplatte gworfe. So isch es, während dusse glychmässig der Schnee vom Himmel gfallen isch und der chalt Schyn vo de Fänschter här mit der rote Wermi vom Kamin gstritte het, e Zytlang ohni Störung wyter gange, da — es isch öppen um di zächni gsi, und d’Frou Kätheli het juscht dänkt, si well ihrem Vatter es guets Tröpfli Wy ga reiche — schlat dä undereinisch mit der Fuuscht uf e Tisch, schüttlet der Chopf und seit, ohni dra z’dänke, daß er nid allei i der Stuben isch: «Er isch doch gwüß e Narr gsi.»
Wie ne Bolz schiesst d’Frou Kätheli uuf, und ds Rücke vo ihrem Stuehl het der Herr Seckelmeischter dra gmahnet, daß sy Tochter ja umewäg sygi, so daß er, wie für sech z’rächtfertige, mit dem Rügge vo der rächte Hand es paarmal über ds offene Buech fahrt und der Frou Oberschti etgägerüeft: «Aber, so lue jitz nume! Was söll jitz das vorstelle: ‹Bis uf Anbruch besserer Zeyten, id est bis Rät und Burgere ze Bern der Schtern uß Bubenberg wieder ufgangen — ohn Zins› ts ts ts.» Jitz fahrt er mit beidne Händen über ds Buech 22 und fragt sy Tochter g’ergeret: «Was söll das sy? Öppis Dumms eso! Me het öppe gredt vo mene Stärn vo Bäthlehäm. Was isch das narrochtigs: Stärn vo Buebebärg? Das söll natürlech e Träf uf d’Regierung vorstelle!»
Dä Usfall het d’Frou Kätheli viel z’schwär troffe, als daß si grad Wort gfunde hätti, für ne z’pariere. Drum het si, ohne nes Wort z’säge, probiert, ihrem Papa ds Buech under de Hand wägz’zieh. Aber, «nei», het er ergerlech gseit und mit feschter Hand abgwehrt, «la mi jitz mache, i wott jitz wüsse, was das isch. Dä Schwander (so het bekanntlich der Schlupf-Sameli gheiße) mueß mer häre. I wott wüsse, was da gangen isch!»
Aber äbeso fescht isch d’Frou Kätheli etschlosse gsi, nüt a däm la z’ändere, was ihre Ma no eigehändig i däm Buech het ytreit gha. «Das isch der Wille gsi vom Bernhard», seit si, «und dä isch mer heilig!»
«Das sy Dummheite», bhertet der Herr Willading, «i bi verantwortlech für was mit dem Vermöge vo dene Buebe geit. Me cha nid so anere Phantaschterei zlieb e Gültbrief eifach la z’Schande gah. Du kennsch dyni Bure no schlächt, und der Bernhard het se-n-äben o nid gkennt, sünsch hätt er gwüßt, daß me für settigi Gfelligkeite nüt als ds Tüüfels Dank het. — Rüef du mer jitze der Fritz häre, er mueß mer dä Schwander uf ds Schloß reiche!»
Dadrob isch d’Frou Kätheli no meh erschrocken und het no einisch agfange sech wehre: «Dir wärdet mer doch das nid...»
«Wohl wott i», seit der Herr Seckelmeischter, «und wenn du nid der Verstand hesch, so mueß i dänk sälber 23 luege.» Er steit uuf und geit zur hindere Stägetüre, geng no i der Erwartung, daß sy Tochter, vo deren er i däm Ougeblick het vergässe gha, daß si nümme sys Meitschi vo albez isch, doch no für ne wärdi springe. Aber si isch ganz rüejig blybe stah, bis si der Papa het ghört di hölzigi Stägen ab gah, und du isch si zur andere Türen use, für ihm zvorz’cho; si het welle derby sy, wenn der Fritz sy Uftrag überchömi. Da findet si hinder der Saaltüren im Gang der Töldi. «Was trybsch du da?» fragt si ne. «O i ha grad welle cho luege, ob Dir no nid fertig syget!» — D’Frou Kätheli het ne sträng im Verdacht gha, er heigi hinder der Türe glost. Jedefalls het er di letschte Wort, wo der Großvatter und d’Frou Oberschti zsäme gredt hei, ghört gha und begriffe, um was es z’tüe sygi. «Gang suech der Fritz», seit d’Frou Kätheli, «er mueß i Schlupf abe.» Ohni dadruuf z’antworte, isch der Töldi dervogstobe.
Underdessen isch der Ratsherr um d’Mühli ume trappet, bis er der Schloß-Fritz gfunde het. Das isch sit dem Tod vom Oberscht Wendschatz der Meischterchnächt und Chum-mer-z’Hülf gsi vo der Frou Kätheli, aber nid minder der Trabant vo ihrem Vatter, und wär er nid eine vo dene Diplomate gsi, wie si im Bärner Burestand no viel vorchöme, so wär er mängisch übel dranne gsi. Aber grad syr Schlauheit het me’s z’verdanke gha, daß d’Herrschaft Hünige bis jitzen under de Meinungsverschideheite vo Vatter ünd Tochter no nüt het gha z’lyde. Ussenum isch es e stattlechen und hübsche Bursch gsi, mittlgroß, mit früsche Farben und mene starke rote Schnouz und nere Stimm, wo tönt het, wie wenn sy Gurglen es Tonnegwölb wär. Scho das het ihm der nötig Reschpäkt verschaffet, für daß ihm 24 d’Lüt ring gfolget hei. Der Schloß-Fritz het enanderenah d’Läderschueh agleit und isch dem Schlupf zuegstüüret. D’Frou Kätheli het ne vom Stägefänschter uus gseh dür e Schnee uus stampfen und nüt anders chönne machen als ihm e Süüfzer nacheschicke. Daß der Papa Seckelmeischter vorusse bliben isch, isch nere dä Ougeblick eigetlich rächt gsi — si het einschtwyle kei Luscht gha, wyter mit ihm z’dischputiere. Aber bald het si sech afa Vorwürf mache, daß si ne bi däm Wätter laj dussen umeloufe. Si het e Channe guete Wy mit Saanechäs und Brot i Saal gstellt und der Chrischtöphi usgschickt, sy Großvatter ga sueche. Aber dä isch scho änet der Chise dür ds Fäld uus der Schüüre zue trappet, wo der Bueb nen etdeckt het. Und wo-n-er ihm d’Botschaft vo der Mama usgrichtet het, het er zur Antwort übercho: «Säg nume der Mama, i mög nüt.» Und wyter isch er dür e Schnee gstampfet, vo Huus zu Huus und het mit scharfen Ouge Decher und Züün, Lüt und Läbwar gmuschteret. Däwäg het er der Räschte vom Vormittag zuebracht.
Wo der Herr Seckelmeischter under der Türe vo der Schmitte der Schnee vo de Schuehne stüpft, chunnt der Schloß-Fritz vo sym Gang umen und louft dem Gebieter grad diräkt a d’Nase. Er zieht der Huet und seit: «Er isch nid daheime gsi, Herr Seckelmeischter, es macht mer schier d’Gattig, er heig öppis Uguets gförchtet und heig si pfäjt.» Da luegt der Seckelmeischter der Schloß-Fritz mit mene stächige Blick a und fragt: «Was wett dä z’förchte ha?» «I weiß es nid, Herr Seckelmeischter», macht der Schloß-Fritz, «aber selig Lüt, wo Tag für Tag der Tüüfel am Stiel zieh, hei geng öppen öppis z’förchte. Es het mi düecht, d’Frou 25 lachi eso eigets, wo-n-i cho bi.» — Jitz het der Herr Seckelmeischter nüt meh gseit. Aber, was er uf em Wäg i ds Schloß dänkt het, isch nid luter Lieb und Güeti gsi, und d’Frou Kätheli het uf der Stell gmerkt, daß der Luun um nüt besser worden isch. «Aber, Papa», het si zue-n-ihm gseit, «syd Dir jitze bi däm Wätter vorussen umegfahre? Dir heit ja ganz nassi Schueh und Strümpf!»
«I mache’s öppe nid zu myr eigete Freud», brummlet der Herr Willading mit mene vorwurfsvolle Blick uf sy Tochter. Si het, ohni dadruuf z’antworten, es paar unerhört großi Pelzschueh us em Nachlaß vom Herr Oberscht la reichen und ihre Papa gheißen uf en Ofetritt sitze, für ihm syni nasse Schueh abz’zieh. Das het er la gscheh und isch o i di Pelzschueh gschloffe, so daß der Töldi, wo jitze mit dem Chrischtöphi i d’Äßstube cho isch, chuum ds Lache het möge verha. Der Großvatter isch z’mitts i der Stube gstanden und het usgseh, wie wenn me nen i zwee Pflanzechübel gsetzt hätti. Aber obenyne het er eso wenig na Bluescht und Loub usgseh, daß niemer aparti Gluscht gha het, sech i syr Nächi niderz’la. Es het so usgseh, wie wenn er öppis suechti, für sy böse Luun drannen usz’la. Undereinisch seit er: «Töldi, chumm los!» Der Töldi isch chly verläge worde, aber er isch doch nächer zum Großvatter zueche gange. Da fragt ne dä: «Bisch du öppe vori im Schlupf gsi?»
Der Töldi schilet uf d’Frou Kätheli, wie wenn er erwarteti, daß si-n-ihm en Uswäg zeigi. Aber die het jitz sälber verwunderet uf e Töldi gluegt, schier wie öpper, däm es Liecht ufgeit. I den Ouge vom Großvatter het er sech scho z’lang bsunne gha. «Gäll, du bisch 26 dert gsi?» seit er, und chuum het der Töldi, rot wie nes Chirsi, sys Ja vo sech gä gha, so het er e Chlapf gha, wie-n-er i syne sibezäche Läbesjahr no nid mänge gspürt het. Glimpfig, wie-n-er gsi isch, het er wellen uswyche, aber no zwöi-, drümal het’s uf syne gsunde, rotbruune Backe tätscht, daß Gott erbarm.
«Nid eso, Papa!» isch ihm jitz d’Mama z’Hülf cho und het nen a sech zoge, während der Chrischtöphi, bleich vor Chlupf, gäge d’Türe zue sech verzoge het.
«Das het afange kei Gattig meh», seit der Herr Seckelmeischter, däm di blauen Aderen uf der Stirne schier zum Förchten ufgschwulle sy. «Säg mer nüt, i wott gar nüt meh ghöre. — Schwyg nume! — Du hesch drum gwüßt.» Schier usser Ate het er di Wort syr Tochter i ds Gsicht gworfe.
D’Frou Kätheli isch dür dä Ton viel z’hert blessiert gsi, als daß si ’s über sech bracht hätti, ihrem Vatter uf dä ungrächt Vorwurf z’antworte. Si het ja frylech, wo der Töldi so lang uf der Suechi nam Fritz hüben isch, vermuetet, er chönnti am Änd dem Fritz vorgloffe sy, der Sameli ga warne. Aber was het si welle dergäge tue, wo nere dä Gedanke cho isch?
Der Herr Seckelmeischter fahrt i sym Zorn gäge Töldi furt:
«Und jitz geisch mer enanderenah ga säge, si sölle mer aspanne. Allez marche, use!»
Der Töldi isch dervo gfloge. Ihm isch dä Befähl erwünschter cho als der Frou Oberschti. «Aber Papa, Dir wärdet doch nid im Ärnscht furt welle?» seit si.
«Wohl gangen i.»
«Um Gotts wille!»
«I ha jitz gnue. I will der jitz nümme cho dry rede.»
27 «Aber Papa, syd doch nid eso!» D’Frou Kätheli het uf ihre Vatter zue welle, für ihm d’Hand z’näh; aber er het sech gwehrt und isch nere-n-usgwiche. «Jitz isch guet. I ha lang gnue Geduld gha und ha Dir welle hälfe; aber, wenn me mer eso chunnt...» Und dermit isch er zur Stuben uus, für syni Schueh ga z’höische, wo men ihm z’trochne ta het. No mängs Mal het d’Frou Kätheli Alöuf gnoh, für ne zrüggz’halte; aber si het nüt mögen usrichte, und o ihri Träne hei dem alte Ratsherr gar kei Ydruck welle mache. E halb Stund später isch der Wage müehsälig und langsam dür d’Allee uus gfahre, und d’Frou Oberschti het mit bitterem Groll und Weh im Härz d’Gutschen am Stalden äne gseh verschwinde. Wie ne Dorn isch nere ds letscht Wort, wo si no us der Gutschen use vernoh het, dür d’Seel gange: «Isch das jitz der Stärn vo Buebebärg, daß me der eiget Vatter hindergeit?» Der Herr Seckelmeischter het das für sich gseit und het nid dänkt, daß es sy Tochter no mögi ghöre.
Zweites Kapitel
Es het wyter gschneit, wie wenn der Schnee o no wetti derfür sorge, daß emel ja Vatter und Tochter der Wäg zu-n-enandere nümme sötte finde. Und eso isch es der Frou Kätheli o uf em Gmüet gläge. E großi Scheidmuure het sech zwüschen ihre-n-und dem Herr Seckelmeischter ufgrichtet. Si het sech vo neuem ygredt, es heigi wyt und breit niemer öppis vo ds Oberschte schöner Dänkwys begriffe, und so müessi si allei derfür sorge, daß si ihri Bueben uf d’Fährte vo ihrem Ma bringi. Di nächschte Stunden und Tage het si zwüsche große pädagogischen Alöufen und halb verzwyfletem Briegge zuebracht. Nid nume het si jitze gmerkt, wie schwär es isch, höchi Ziel z’verfolge, ohni daß eim derby öpper a d’Hand geit; ds Böschten an der ganze Sach isch äbe gsi, daß si im Grund sälber gar nid heiter gseh het über di wahre Ziel vom Oberscht Wendschatz. Aber das hätt si um ds Töde niemer welle la merke. Si het wohl bättet, der lieb Gott söll nere der Wäg zeige; aber Lüt mit herte Chöpf chönne lang bätte, bis si afa heiter gseh. Der Frou Kätheli isch es halt gange, wie de meischte Lüte: was si i menen einzigen Ougeblick hätti chönne ha, wenn si ganz eifach gfolget hätti, das het si i mene Kampf müessen erobere, wo ihres ganze Läbe lang het sölle duure. Glücksälig der Möntsch, wo ’s z’rächter Zyt über sech bringt, vor sich sälber yz’gstah, daß hinden und vorne nüt mit ihm sygi, und di subere lääre Händ eifältig zum Himmel ufstreckt!
29 Us em ganze Wäse vo ihrem Ma sy der Frou Oberschti einschtwyle nume zwee Züg dütlech vor der Seel gstande: Sy Widerwille gäge die, wo z’Bärn inne gregiert hei, und sy Härzesgüeti für di Undergäbene. Si het gwüßt, daß der Oberscht im stille fescht ghoffet het, mit der Zyt di eigesinnige Regänte dervo chönne z’überzüge, wettig fruchtbari Underlag ds blinde Vertroue vom Volk sygi. Und het er öppe nid rächt gha? Stüends nid besser i der Wält, wenn der lieb Gott e größeri Mängi vo Lüt fänd, wo-n-ihm blind vertroue? Aber so wyt het d’Frou Kätheli jitze nid gsuecht. Der Nächi nah het si probiert, i ihrne Buebe d’Liebi zu den Undergäbene z’wecke, und daß si näbezuechen ihre Chyb gäge Bärn albeneinisch het la vüregüggele, isch nid z’verwundere. Beides het bi de Bueben ygschlage.
A mene laue Morgen im Merze — es isch no stockfyschter gsi, und keim Möntsch isch der Sinn dra cho, ufz’stah — het men undereinisch vom Dorf här es Horn ghört blase. D’Frou Kätheli het ihrnen Ohre no nid rächt trouet und gmeint, si heig öppis dernah troumet. Aber no gäb nere di müeden Ougsdechle, wo nächti keinisch hei welle Fyrabe mache, wieder zuegfalle sy, het si das Horn wieder ghört. Dür March und Bei gfahren isch nere dä Notruef. Wie ne Schyn isch si uuf gsi und am Fänschter, i der Meinung, si müeß e Brandröti gseh. Aber nüt vo däm. Wo si ds Fänschter ufgrisse het, isch alles stockfyschter und still da gläge, chuum daß me di schwarze Firschte vo de Burehüser vom Bärg derhinder het mögen underscheide. Es isch eso still gsi, wie wenn d’Wält über Nacht gstorbe wär. Und wieder fahrt dür di Totestilli e mißtönige Hornstoß. 30 Ändlech het es se dunkt, si ghöri im Dorf änen uf der Straß loufe.
Und jitze schlat undereinisch ganz en andere Lärmen a ihres Ohr. Es dumpfs Ruusche, es Rumplen und Bole chunnt us der Fyschteri derhär, geng nächer a ds Schloß, geng wilder und uheimeliger, und bald tönt’s us em Rosegarten ufe, wie wenn es Unghüür dranne wär, alles z’verschlücke, was da unden i stillem Tryben uf e Früehlig gwartet het. Jitz erscht isch der Frou Kätheli ufgfalle, daß ja der Schnee über Nacht sozsäge verschwunde gsi isch, und jitz het si das Unghüür, wo i der Fyschteri der Garte verhergget het, erchennt, es isch d’Chise gsi. Jitz wolle, jitz het müesse Liecht gmacht und d’Schloßmannschaft gweckt sy!
Aber wie erstuunet d’Frou Oberschti, wo si d’Türe vo der Buebestube hindena offe gseht und kei Möntsch uf ihre Ruef antwortet! «Si wärde mer doch will’s Gott nid däm Wasser nachegloffe sy!» seit si, hänkt e warme Mantel um und zieht sech es Tuech über e Chopf, für i Hof abe ga z’luege, ob niemer umewäg sygi. Da het sech niemer grüehrt als der Brunne, wo gschwätzt und brodlet het, wie öppe geng. Aber jitz ghört si uf em Fäld usse Stimme, und bald kennt si die vom Schloß-Fritz ume, wo vo der Stullebrügg här chunnt und eis Gurts ufbegährt: «Di tuusigs donnersch Buebe! Es häicht my Tüüri ds Rad uus u verhergget di ganzi Mühli u der Garte derzue. Pressierit, pressierit!» En anderi Stimm antwortet druuf, «mir sy my Tüüri scho z’spät. Es isch scho da, losit, wie das rumoret u der Sagi zuechätzeret!» Jitz isch d’Schloßherri dem Fritz i Wäg graten und het ne chönne z’Red stelle.
«D’Chisen isch übergheit», seit er. «Es hätt üs nüt 31 ta. D’Brütsche vom Mühlibach isch ja zue gsi. Es isch alles zsäme der Läärlouf abcho u het si bi der Stullebrügg gstouet. Mer hei grad bloß no möge gcho, für se z’bschwaare. Mer hei grad juscht dem Sager sy Wage mit der großen Eich, wo si nöchti vom Gmeiß zuehegfüehrt hei, uf d’Brügg möge gstoße, süsch hätt es se glüpft, u de wär’s de dene wyter niden übel gange. U wär weiß, es hätt se no däwäg möge verspränge, es isch gar unerchannt cho u het grobs Holz mitbrunge. Aber juscht, wo mer is dra gmacht hei, ob der Brügg zuehe Loch z’mache, isch ungereinisch ds Wasser gheit. ’s isch nid gsi, daß es öppen ungerdür möge hätti. Es mueß öpper d’Brütschen ufta ha. Losit, wie’s der Garten ab chutet!»
«Ja», brummlet en anderi Stimm derzwüsche, «wenn es se nid öppe het möge verspränge!»
«Nei, nei», bhertet der Fritz, «si geit ja sytligen uuf. Da isch gwüß, gwüß öpper derhinger gsi.»
«E wie cha das jitz o tue!» ghört me wieder en anderi Stimm.
Mit däm sy di Manne wieder i d’Fyschteri use verschwunde, hinder der Mühli düre dem Bach zue. D’Frou Kätheli isch mit däm Bscheid nid zfride gsi und wär ihrne Manne gärn nachegloffe; aber i dene schuehtiefe Charrglöis vom Fäldwäg wär si mit ihrne Pantöffeli nid wyt cho, und so isch si vertschuderet under em Vorschärme vo der Mühlischüür blybe stah, het ihres Chopftuech uf der Bruscht fescht zsämezogen und mit ängschtleche Blicke gsuecht, d’Umrisse vo dene Mannen i der Fyschteri z’underscheide. Si sy nere no nid ganz us em Gsicht verschwunde gsi, so ghört si ganz dütlech d’Stimm vo ihrem Chrischtöphi 32 de Mannen etgägerüefe: «Der Töldi! der Töldi! Z’Hülf!»
Das ghören und, ohni uf e Wäg z’luege, de Lüte nachespringen isch eis gsi. D’Frou Oberschti het sech nid Zyt gnoh, di verlorene Pantofflen ufz’läse und isch barfueß über ds Fäld uus der Brütsche zuegstüüret. So isch si grad derzue cho, wo si der Töldi bachnaß us der Chise zoge hei. Hätt er nid im Etschlipfe no grad e Wydestumpe mögen erwütsche, so wär der Töldi Wendschatz i der Chisen eländ um ds Läbe cho. Währed der ganze Zyt, sitdäm d’Frou Kätheli erwachet isch, isch er jitz scho a der Wyden im Bach ghanget.
«Aber um ds Himmels Gotts Wille, Bueb, was isch dir o z’Sinn cho?» het ne d’Mama gfragt und ne mitsamt dem Chrischtoph heizue gmuschteret. Bis zur Schloßtüre het si ne nid la zum Wort cho. Erscht a der Wermi het er du dörfen antworte. «E, i ha halt gseh, wie di Manne gewärchet hei, für d’Brügg z’retten und wie si nid hei möge gcho, wil ds Wasser geng höcher worden isch und nümmen under der Brügg düre chönne het. Hätt si la gah, so hätt es nen alli ihri Plätzen und Ächer bis zu Stulle-Hans Uelis Matten aben überfüehrt. Da han i halt dänkt, üs tüei’s weniger, oder, wem’s öppis verderbi, so möge mer’s besser verlyde. Hätti’s d’Brügg versprängt, so hätt es se mänge Tag Gmeinwärch gchoschtet. Drum bin i ga d’Brütschen ufzieh, und derby het’s mi halt unden uus gnoh, wil i im Wasser gstande bi und nid gseh ha, wo-n-i trappe.»
«Du dumme Bueb, und wenn de jitz ertrunke wärisch?»
«E nu, heit Dir is nid geng gseit, me söll sys Läbe 33 nid schone, für de Lüte z’zeige, wie guet me’s mit ne meini? Der Papa hätti’s gwüß nid anders gmacht.»
«Ja, Chind, aber einschtwyle han i no z’befäle, und du sott eso öppis nid ga mache, ohni mi z’frage! Wenn du ertrunke wärisch, so hättisch nume kei Dank derfür gha, und mir hättisch es Leid anegmacht, wo-n-i gar nid möcht usgstah. Dänk doch o, du Chind!» Mit dene Worte het d’Frou Kätheli der Töldi wieder a sech zogen und ihm es Müntschi gä. Wie hätti si o anders chönne, wo är nere-n-uf die Manier zeigt het, wettigs Echo ihri Lehren i sym Härz gfunde hei?
Gäge den achte, wo me sech du z’grächtem us der gstörte Nachtrueh erhobe het, isch es merkwürdig still gsi im Schloß. Hinder der Wand vom Saal het me kei Mühli ghört surre. Das Mal het si nid gschwige, wil me der Müller furtgschickt hätti, sondere wil der Sohn vom Herr Oberscht Wendschatz i der Absicht, ds Vertroue vom Volk dür Ufopferung z’gwinne, im eigete Huus Schaden agrichtet het. Wo-n-er, für de Herrschaftslüte Gmeinwärch, Verdruß und Überschwemmung z’erspare, d’Brütsche vom Mühlibach isch ga ufwinde, het ds Wasser nid nume mit allem, was es us den Ämmetalerbärgen abe bracht het, dä neu Wäg bruucht, es het alles mit sech grisse, was nid niet- und nagelfescht gsi isch, het Steine, Grien und halbi Tannen under ds Mühlirad gschleipft, ds Rad us de Lager glüpft und dermit di ganzi Mühli zum Stillstand bracht. Bösdings het me chönne verhüete, daß es ds Triebwärk vo der Sagi o no verhergget het.
Der halb Vormittag sy der Schloß-Fritz, der Sager, der Schmied, der Müller, der Mahlchnächt, der Stallchnächt, der Jeger und e guete Teil vo der Dorfmannschaft 34 um ds usghänkte Mühlirad umegstanden und hei d’Händ verworfe. Am rumpelsurrigschten isch der Schloß-Fritz gsi. Er het ta, wie wenn er der ganz Schaden us sym eigete Sack zale müeßti, het ufbegährt und alles abrüelet, was ihm i Wäg cho isch. Der Müller het dry gluegt, wie wenn er verhürschet wäri und nid gwüßt, wo me zerscht söll agryfe. Ändlech seit der Sager zum Schloß-Fritz: «Du bruuchsch di nüt z’ergelschtere, der Schaden isch ja nid dyne!» — «Du hesch guet pfyffe», antwortet ihm der Schloß-Fritz, «du chunnsch de nid cho darha, wenn der Alt vo Bärn uehe chunnt!» Der Reschpäkt vor em Herr Seckelmeischter isch niemerem meh i de Glider gsässen als dem Schloß-Fritz. Är het sech nid nume für die Sache verantwortlech gspürt, wo men apartig ihm het avertrouet gha, er het mängisch sogar gmeint, er müessi no für alles ystah, wo d’Frou Oberschti und di beide Junker uf ihri Fuuscht hi agstellt hei. Er het a mängem Ort syni Nyder gha, und die hei sech im stille geng drüber gfreut, wenn er vor em Seckelmeischter so rächt i Täber yne cho isch.
Natürlech isch du o der Töldi zum Vorschyn cho. Es het nen interessiert, z’gseh, was er dä Morgen agrichtet heig. Wenn er aber gmeint het, di Lüt wärde ne mit dankbarer Bewunderung epfah und nen als ne zwöiten Oberscht Wendschatz anerchenne, so isch er ganz lätz drinne gsi. Er het uf de Gsichter vo allne dene Lüte nid viel anders gseh z’läsen als ne schlächtversteckte Spott über die ungschickti Art, wie der jung Herr sy eigete Vorteil uf ds Spiel gsetzt heig. Er het sech e chly gschämt, nid über sy guetgmeinti Tat, aber wil er jitz eso ungschickt dagstanden isch. Zum erschtemal het er 35 öppis dervo gmerkt, daß me mit bloßer Guetmüetigkeit no lang ekei Achtung eroberet und het sech du vorgnoh, er well di Bure vo neren andere Syte luege z’näh.
Der Früehlig het Läbe ga Hünige bracht, und di täglechi Arbeit i Hof und Herrschaft het über Tag wenig Zyt gla zum Philosophiere, und am Abe het me keis anders Verlange treit als mit de Hüehner z’Sädel z’cho, für am Morge mit der Sunne wieder uufz’möge. Und vo Bärn het sech nöue niemer zeigt als öppe hie und da e Fründ, wo über Land gritten isch. Und so isch es der Summer düre wyter gange, bis daß me d’Sichle zur Ärnt gwetzt het. Ds Jahr isch nid schlächt gsi, und d’Bure hei bi guetem Luun ihri Garben under Dach bracht. Mängi dervo isch vo ds Töldis Hand bunde gsi, mängi vo ihm uf e Wage gleit worde, und niemer het ihm derby gwehrt. Im Gägeteil, sobald d’Lüt gmerkt hei, daß si am Töldi ne guete Fürspräch bi der Frou Oberschti gwinne, hei si ne nümme mißtrauisch agluegt und hein ihm’s o nid gwehrt, wenn er öppeneinisch ds eint oder ander Meitschi obenyne gnoh het. Und het er öppeneinisch vo so mene Meitschi anders usen übercho, als ihm lieb gsi isch, so het men o ds Lache nid versteckt, het ihm sy Tätsch gönnt, so guet wie amene Burebueb, und sech wyter nümme drum gkümmeret. Was Wunder, daß es dem Töldi bi där Läbtig wohl gsi isch und daß er sech bi de Burelüte je länger descht meh daheim gspürt het. Derby isch er nid nume vürcho, er het trüeit, gwachsen und isch alles in allem e schöne gfreute Bursch gsi. Es isch sälten a menen Ort e Sichlete gsi, wo me nid di beide Junker vom Schloß hätti gheiße cho. Der Chrischtöphi het 36 settigne Sache nid viel dernah gfragt, wil es ihm ender z’ruuch zuegangen isch derby, und dem Töldi isch es rächt gsi, wenn er alleini het chönne gah, wil er descht minder sech het bruucht zsämez’näh.
Ei Aben isch i der Chrüzbuechen obe, i mene stattleche Burehof am Soum vom Toppwald, Sichlete gsi. D’Sunnen isch hinder em Ballebüehl verschwunde gsi, und e rosigen Abedhimmel het über em Hürnbärg glachet. Di länge Schätte, wo erscht no im Chisetal vo Hüser und Böum i d’Matten use gloffe sy, hei sech scho wieder verschloffe gha. Es het gchuelet, und uf de Mööser unde het sech e fyne Dunscht us em Bode gla und het d’Umrisse vo allem, was da glägen isch, afa verwüsche. I der Chrüzbuechen obe hei Roß und Chüeh ihri Sach gha und hinder de volle Chrüpfe gschnuufet. Ds Tenn isch usgruumt gsi, für de Junge zu mene luschtige Tanz Platz z’gä. I Chuchi und Stuben isch uftreit worde, was öppen e währschafti Burehushaltig ma biete, und Alt und Jung het tapfer yneghoue, i Vorässe, Bohnen und Späck, und o für ne guete Tropf Wy isch gsorget gsi. Sobald si ds gröbschte versorget gha hei, isch gsunge worde, und derby het der Töldi ungheiße zum beschte gä, was er zringsetum i de Burehüser a länge Winterabede het glehrt gha. Sy schöni, früschi Stimm het nid nume scho mängisch der Frou Kätheli im Schloß wohlta, me het se-n-o gärn under de schwarze Stroudecher ghört. Sobald du der Gyger im Tenn het afa ufmache, isch ds ganze junge Volk dert use, und die Alte hei gfunde, «si welle e jitz grad eis no chly sy». Si sy fescht zueche ghocket, hei d’Gleser nachegfüllt und sech bhäbig über e Tisch ynegla. Dem Töldi sys Singe het se-n-uf ds Schloß bracht 37 und uf di früechere Zyte. Es het ne wohlta, wieder einisch usz’chrame, wie-n-es doch da di Jahr gange sygi, wie der Chrischte vo der Mühli furt müesse heig, wie si du lang keine meh «funge» heige und wie du d’Oberschti z’gueter Letscht sech heig müessen yla und froh sy, daß si ne neue Müller übercho heig. «Es hätt nere no einisch nid pressiert», het eine gewüßt z’brichte, «wenn du nid der Steiger vom Schloß z’Münsigen i der Ou niden e Mühli hätti afa boue.» Das heig nere du Bei gmacht, und du syg du gleitig der Alt vo Bärn ufe cho, für ihres Mühlirächt mache z’gälte. «Ja», meint en andere, «ds sältmal hei si’s möge, der Münsiger het müesse nahgä, aber jitz hanget nere-n-en angeren am Chittel: Jitz wott der Dießbacher eini boue. Es nimmt mi wunger, wär de obenuus schwingt, das wird bigott enangere targge!»
So hei si brichtet und derzue ihri Gleser gheltet bis spät i d’Nacht yne.
Underdesse het der Töldi im Tenn usse mit dem junge Volk gjuheiet und druuflos dem luschtige Mädeli vom Ghei der Hof gmacht. Der Neueschwander Köbi isch scho füürrot gsi vor Töubi und hätti am liebschte der Junker der Bärg ab gschosse. Dem versprochene Schatz vo menen andere schönz’tue hätt sech kei Burebursch dörfen erloube. So eine wär scho lang mit bluetigem Chopf heigschickt worde. Aber der Töldi het juscht grad ds Güegi gstoche, ’s la druuf abz’cho und z’luege, wieviel es mög erlyde. Und ds Mädeli het hütt o nüt anders im Chopf gha als sy Schatz z’fecke. Es het dänkt, e chly Yfersucht und Töubi sygi doch de ds mindischte, wo me dem Köbi dörfti zuemuete. Im Wäg gstanden isch dene Beidne 38 ja sünsch nüt. Drum het es sech zur große Freud vo allnen andere vom Junker Töldi la chüderle, so viel er nume het welle. Der Köbi het alles müesse verworgge, und wo-n-er z’gueter Letscht sech nümme het mögen ebha und mit mene Garbechnebel uf e Töldi z’dorf isch, wil dä sym Mädeli z’mitts im Tenn es härzhafts Müntschi gä het, het er’s müesse lyde, daß ne di andere Burschen in Egi gha und ne nume no usglachet hei.
Di Sichleten isch trotzdäm im beschte Friden abgloffe, und der Töldi isch ganz ungschore hei cho, ja, er het ganz guet gmerkt, daß sys uverschante Dryfahren ihm i den Ouge vo syne bürschen Alterskamerade nume no meh Reschpäkt verschaffet het. Aber, es het doch anders sölle cho, als er grächnet het. Der Neueschwander Köbi het du d’Töubi a sym Schatz usgla, und ds Ghei-Änni het du das übler ufgnoh, als si erwartet hei. Si het du der Töldi uf d’Mugge gnoh und nid Rueh gha, bis d’Frou Oberschti dä ganz Handel erfahre het. Me cha dänke, daß d’Frou Kätheli übel gläbt het dranne. Si het’s nid gärn gloubt; aber nume z’bald het der Töldi es neus Wystum gä, daß ihm der wyblech Teil vo der Herrschaftsbevölkerung nid minder interessant isch gsi als ds Mannevolk. Jitz was mache? het sech d’Frou Kätheli gseit. Daß si ihre Stiefsuhn nid uf däm gfährleche Trom het dörfe la, ha si grad ygseh. Es het derfür müesse gsorget sy, daß sy goût en andere Dräj nähm. D’Rächnung isch eifach gsi: daß der Junker Wendschatz vo Hünigen einisch es Buremeitschi zur Frou nähmi, het zu dene Sache ghört, wo me damals nid het mögen ersinne, und daß sech dä Jüngling i Chopf tüej, d’Frouen und d’Meitschi 39 vo den Undergäbene dörf me für nes Gvätterzüüg aluege, het si nid welle tole. Da het gründlech müessen abghoue sy. Numen isch es liechter gseit gsi als gmacht. Daß si-n-ihm alli Sichleten und sünschtige Dorfete verbotte het, versteit sech vo sälber, aber si het doch der Töldi nid chönnen ybschließe. Si het afange ghörig mit ihm z’Bode gstellt, aber bald gmerkt, daß dem Töldi sy Ysicht de Versuechunge nid wärdi möge d’Stange ha, und so isch nere wohl der Gedanke cho, es wäri doch villicht jitze der Momänt, dä Jüngling ga Bärn z’schicke. Aber das isch nid gangen ohni e tiefi Demüetigung vor em Papa Seckelmeischter.
Uf der Suechi na menen Uswäg, wo nere das würdi erspare, isch si uf e Pfarrer Gryph verfalle. Eigetlich isch scho das für si chly e Gang ga Canossa gsi, vowäge der Pfarrer Gryph het’s scho i den erschte Jahre nam Tod vom Oberscht mit der Frou Kätheli verchachlet gha, wil er se-n-uf nen ungschickti Art het la gspüre, daß är der Oberscht Wendschatz besser verstande heigi als si, emel was di politischen Ansichte gsi sy. Aber item, jitz het öppis müesse gah, und so het si a eim vo de nächschte Tage der Pfarrer ga Hünige bschickt.
Dä het frylech Müej gha, di heimlechi Freud, wo-n-ihm d’Verlägeheit vo der Frou Oberschti gmacht het, nid i syne Blicke z’verrate. Wie scho früecher, het er nere grate, der Bueb ga Bärn z’schicke.
«Das wär mer o z’Sinn cho», seit d’Frou Kätheli, «aber i ha myni Gründ, warum i mi dergäge wehre: Wenn er jitz scho under en Yfluß vo dene Herre z’Bärn chunnt, so chan i für d’Ewigkeit i ds Chemi schrybe, nen uf d’Fährte vo sym Vatter z’bringe, und 40 das giben i einschtwyle no nid uuf, Herr Pfarrer.» Mit eigesinnigem Frouestolz het si das dem Pfarrer abängglet. Der Pfarrer aber het im stille dänkt: du bisch nid di erschti, wo mi wider Wille z’Rat zieht, und du söllsch o nid di erschti sy, dere-n-i nid dörfti my Meinung säge. — Der Pfarrer hätti wohl e Rat gwüßt, wo der Frou Oberschti erspart hätti, ihre Bueb ga Bärn z’schicke, aber zum zwöitemal sech i Hüniger Hüratssache mischle, het er sich im Bsinnen a sy Interlachenerfahrt wohl ghüetet. — Und der Frou Oberschti no einisch Lätzge z’machen über d’Ziel vo ihrem verstorbene Ma, het er sech wohl in acht gnoh. Da het’s numen ei Wäg gä, wo zum Ziel gfüehrt het: der Oberscht no höcher i Himmel z’erheben als er i den Ouge vo syr Frou scho gsi isch. Für sy Rat nid gar z’wohlfeil z’gä, het er zerscht mit gsänktem Chopf e chly vor sech abegluegt, d’Düümen einen um en andere trüllet und albeneinisch d’Chnöu zsämegschlage. Er het wohl gspürt, wie d’Ouge vo der Frou Oberschti ungeduldig uf ihm umegspaziert sy. Er het se-n-äxpräß es Chehrli la warte, und wo’s ne du dunkt het, es wär jitz nache zum Arichte, het er sech i sym fauteuil e chly vüregla, z’Händ uf em Tisch inenandere gleit und gseit: «Tja, wenn i so dänke, was üse liebe verehrte Herr Oberscht sälig eigetlech für ne Ma isch gsi, so mueß i mer de albe säge: so wird me halt nid vo hütt uf morn. Er isch, wenn Dir weit, no jung gsi de Jahre nah, wo-n-er gstorben isch, aber dä Ma het äbe scho öppis düregmacht gha. Er het schon e ganze Bitz Wält gseh gha und das mit offenen Ouge. Er isch früecher ryf worden als di meischten andere. Jitz isch ja wahr, der Junker Berchtold het viel vo sym Vatter; aber das 41 mueß jitz halt no bildet sy. — Jä der tuusig, lueget, Frou Oberschti, so wie Eue Ma sälig wird me nid, ohni daß eine der lieb Gott ghörig i d’Lehr nimmt. Und a Kenntnissen und Wüsse manglet däm Jüngling no gar mängs, bis er o i däm Punkt sym Vatter cha d’Schuehriemen uflöse. Drum meinen i, Dir söttet ne doch no chly ga Bärn yne tue. Vom Suhn vom Oberscht Wendschatz erwartet me no öppis meh als eso.»
«Aber, begryfet Dir de nid, Herr Pfarrer», erwideret ihm d’Frou Kätheli, «daß es mer e große Chummer macht, dä Bueb i das Bärn yne z’la, wo-n-er mir de ganz us de Hände chunnt? Chunnt er under d’Ufsicht vo dene Herre vo der Regierung — und i will’s grad use säge: under d’Leitung vo mym Vatter — so isch es uus und Amen mit de Traditione vom Herr Oberscht sälig, und lat me ne sünsch sy Wäg gah, so geit er mer villicht erscht rächt a Lyb und Seel z’Grund.» Der Pfarrer Gryph het’s der Frou Oberschti wohl aghört, wie tief us em Härz di Wort cho sy. Es isch ihm derwyle ganz anders z’Muet worde. Wie im Flug syn ihm d’Erinnerungen a sy ritterleche Fründ dür e Chopf gange, und es isch ihm gsi, wie wenn er sys Allerbeschte müeßti gä, für der Töldi uf e rächte Wäg z’bringe. D’Frou Kätheli het ne mit ungeduldiger Erwartung agluegt, aber si hätti’s nid über sech bracht, ne mit nere neue Frag zu nere gleitigeren Antwort z’trybe. Der Pfarrer het, nadäm syni Blicke zerscht dür ds Fänschter i di großi Wyti gange sy, syni Ellbogen uf d’Chnöu und der Chopf i d’Händ gstützt, so daß di tubwyße Haar zwüschen allne zäche Finger düre wie düri Grasbüscheli vüre gluegt hei. Der Pfarrer Gryph het nid zu dene Lüte ghört, wo mit überleite 42 gestes de Lüte geng wei gä z’verstah, was grad i ne vorgeit, wo mit de Händen adüte: jitz bätten i, oder mit menen unbändige Süüfzer verchünde, wie leid ne das und das syg, wo si grad müesse ghöre. Und für amene Möntschechind es Weh wellen usz’rede, het er afange z’viel erläbt gha i syr Seelsorg. Wie mängisch i sym Läben isch er scho amene Chummer begägnet, wo-n-är nid sälber het erläbt gha und wo ihm en unbekannti Größi gsi isch. Daß me settigs nid mit Worte cha wägruume, het er wohl gwüßt, aber äbesoguet, daß eine geng um e Wäg isch, für dän es weder im Leid no im Glück en unbekannti Größi git. Und zu däm het er o i däm Ougeblick sy Zueflucht gnoh. D’Frou Kätheli het’s gspürt, het ne nid dür Frage welle störe, sondere het o ihri Gedanke la zum Himmel flüge, und so hei di zwöi, ohni sech vorhär z’verabrede, zsämegspannet. Es isch eso muusstill gsi i der Stube, daß me dür di bschlossene Fänschter düre der Brunnen im Hof het ghöre brödele. Es isch no nes Chehrli gange, bis der Pfarrer wieder gredt het.
«I begryfen Ech gar wohl, Frou Oberschti», seit er, «es isch nid liecht, es Chind us de Hände z’gä und bsunders de no eis, wo der Wille vo mene Verstorbene drinne sötti Gstalt übercho. Da chunnt es jitz äbe druuf a, daß me der Muet het, der lieb Gott la z’mache und di eigeti Wysheit für nüt z’achte. Das, verehrti Frou Oberschti, isch äbe Gloube. I sägen Ech no einisch: der lieb Gott la mache! Daß derby es Muetterhärz nid ufhört, für so nes Chind z’schla, versteit sech vo sälber. Und wenn me vo Härzschlag redt, so sött me nie vergässe, daß das d’Voruussetzung isch vo allem Dänke, Reden und Tue.»
43 «Ja», het d’Frou Kätheli gseit. Für e Räschte vo däm, was si dänkt het, het si keini Wort gfunde. Das, het si gmeint, hätt ihre nid erscht der Pfarrer müesse cho säge: Me müeß am rächten Ort und zur rächte Zyt der lieb Gott la mache. Ihre-n-isch es o gange wie allne junge Lüte. Si meine, wenn Alti ne settigi Sache säge, so syge das eso allerwälts Sätz, wo jedem chönnten yfalle. Si vergässe derby nume, daß, wenn e Greis a sym Läbesaben e settigi Wahrheit no einisch mit aller Überzügung vo sech git, daß das nid en aglehrten oder nachegeseite Satz isch, sonderen öppis, wo däsälb i mene länge müehsälige Läben als Wahrheit neu eroberet het.
So het’s d’Frou Oberschti Wendschatz hütt no gar nid für nötig gfunde, wyters über d’Wort vom Pfarrer nachez’dänke. «Natürlich mueß me der lieb Gott la mache», het si im stille dublet, «was wett men o anders? Der Pfarrer isch en alte Dampi!» Ds einzige, was einschtwyle das Gspräch erwürkt het, isch d’Ysicht gsi, daß der Töldi ga Bärn müeß und daß me da nid drum ume chömm.
So isch du a mene schöne Morge bi ds Herr Seckelmeischters z’Bärn e Bott vo Hünige mit mene Brief agrückt, wo-n-es drinne gheiße het:
«Meyne theüwre geliepte Aeltern!
Ob ich zwahr wol hette mögen meynen lieben Stifsohn, Junkeren Berchtold, bey mir bhalten, ihn als den Erstgebohrnen meynes sälig verstorbenen theüwren Ehgemahls in all Sachen der Herrschaft wohl ynzeführen und mir in schweren Tagen beyzestehen, achte ich es däm ohng’acht für nöthig, ihme in denen Wissenschaften, 44 so der jung Herr heüttzetag nit ermanglen, insonderheyt, daß er die Schreipfedern glöüffig ze hanthäben erlehre, gan Bärn ze schicken und ewer liebden anzevertrouwen, maßen unser geistlicher Troster, der Herr Bredikant ze Dießbach äne wollbetaget und krenklech nit fast jung Volk mehr ze paschgen sich vermag.
Gott, der Allbarmhertzig meg ihn mit Ewch bhüeten all Zytt und gäben, daß er synem erleüchten Vater in Tugend und Wäsen nachschlag. Ihme hab ich es annheym gäben und überlassen Ewrer Obhuet, meyne geliepte Aeltern den Junker, aber mit deren Condition, daß der liebe Junker Berchtold in denen Fueßstapffen synes ohnvergeßlichen Vatters ze wandlen unabgwändt bleyb, welches mir ein groß Kümmernuß. Deren gnedigen Herren und Oberen ze Bärn Regiment ist streng und etlicher Ding übel bricht und mögt wohl nit lyden, daß ein Herrschaft uß gutem Herzen milt und geduldicklich walt, wo dorch die heilig Schrifft verheisset, daß die Sanfftmütigen werdend das Erdrych besitzen. Denen hohen Regierungskünsten frag ich nit fast nach, halt baß druf, daß der jung Mensch wohlanstendig und mit unverrücktem Herzen heimbkom und sich deren Dumbheiten der Studiosi und in Sonderheit alles Gschleipfs mit unehrbaren Wybervölkern müßigen tet. Allso gfallts Gott dem Allmechtigen, dem ich ihn mit Ewr liebden befelche.
Die Schnitz, Habech und Schybech, seynd gut graten, etlich Brettlin verbrönnt; aber was ich Ewch sendt, ist wohl erlesen, wie auch die Bohnen. Das Gröukt ist vom Ustagen. Der z’Dießbech ennen schicket sich an, syn Mülli wider myn Rechtsame z’bouwen.
45 Ewch kußt und grüßet Ewere
Kätherli Wendschatz
des Obersten Wittib,
deme von M.g.H.H. ze Bärn viel Leyds geschechen.»
Der Herr Seckelmeischter isch viel z’fascht Politiker und Regänt gsi, als daß er sech dür d’Dörn vo däm Brief hert hätti la inkommodiere. Er het sy Tochter z’zytewys geng no für nes unartigs Meitschi agluegt und dänkt, mit Zyt und Wyl falle nere de d’Stachle vo sälber ab. D’Houptsach isch ihm gsi, daß si-n-ihm z’Wille worden isch, und scho het er afa überlege, wie-n-er de dä Büebel well kuranze.
Sobald di bündigi Antwort ga Hünige cho isch, me erwarti der Töldi, het d’Frou Oberschti alles zwäg gmacht, für ihre Stiefsuhn uf ds Stadtläben usz’rüschte. Uf ds Großtue het si’s nid abgseh gha, aber der Junker vo Hünigen und no vielmeh der Suhn vom Oberscht Wendschatz het sech z’Bärn inne sölle dörfe zeige.
Und wil d’Gottfälligkeit «zu allen Dingen nütze», het si der Töldi no einisch ga Dießbach gschickt, dem Pfarrer ga d’Hand drücke. Hätti si vermuetet, was de dert gschej, so hätt si’s nid gmacht. Aber es isch derfür gsorget, daß über em churzsichtige Wille vo de Möntschen e sterkere waltet, wo übere zielet i längere Teil vom Läbe, i dä, wo furtduuret, wenn ds hiesige zsämebricht.
Der Pfarrer isch vor em Pfruendhuus gsässen und het sech gsunnet, so guet das änds Wymonet no müglech isch. Büecher het er keini um sech ume gha; syni 46 glänzigen Ouge hei i der Natur gstudiert, wo sech zum Winterschlaf zwäg gmacht het, und derby het er sech gseit, wenn’s de da usse wieder grueni, so syg er de nümme z’Dießbach. Ander Lüt syge de da, wo de nähme, was wachsi, ohni z’frage, wär’s gsäjt heig. — Da steit undereinisch der Berchtold Wendschatz vor em Pfarrer. Er hätt ihm nid liecht i mene gschickteren Ougeblick i ds Garn vo synen ärnschte Gedanke chönne loufe. Der Pfarrer het ne gheiße näbe sech sitzen und het afa brichte: «So so, du wottsch also ga Bärn? — Ja nu, es isch mer lieb, daß i jitz no eis mit der cha rede. I cha de um das liechter hei.» Da luegt der Töldi sy Underwysiger verwunderet a. Dä het’s gmerkt und fahrt wyter, so sicher, wie eine, wo seit, was er i der nächschte Halbstund well vürnäh: «Ja, so isch es. — Lue, es het villicht niemer dy Vatter besser gkennt und begriffen als i. — E was hei mir doch mängisch da brichtet zsäme, und wie mängisch het er mer sys Härz gläärt!» Der Pfarrer het du dem Töldi gseit, wie sy Vatter’s gmeint heig und wie’s ihm übel ufgnoh worde sygi und wie me du z’spät gmerkt heigi, wär uf em rächte Trom gsi syg. Es isch ihm glunge, im Härz vom Töldi Füür az’mache. Der Töldi het sech im stille gschwore, er well nid abgä, bis er für sy Vatter Rach gnoh heig. Der Pfarrer het wohl ds Lüüchte gseh i syne dunklen Ouge, aber daß er nume Rachsucht gweckt het in ihm, statt heiligi Begeischterung zum Wyterboue, das het er nid druus use gläse. «Lue», het er furtgfahre, «i weiß scho, daß d’Frou Oberschti dir mängs gseit het dervo. Aber begryf, si isch e Frou und isch no gar jung gsi, wo si ne ghüratet het. Und leider Gotts hei si enandere nid lang gha. I ha ne länger gkennt, und drum 47 sägen i dir jitz alles no einisch. Es dunkt mi, i chönnti sünsch nid rüejig stärbe. Du muesch di jitz i d’Gedanke vo dym sälige Vatter versänke, du muesch se de neu la ufläbe. Är het ja sys Ziel nid mögen errecke, das het er dir müessen überla, und wenn du nid vollfüehrsch, was er welle het, so tuet’s niemer, und das wär truurig. Es würd mi i ds Grab yne duure. Du chunnsch jitz de z’Bärn inne zu andere Lüte, wo vo däm allem nüt wei wüsse, und du wirsch Müej ha, das fescht im Oug z’bhalte, was ds Andänken a dy Vatter dir uferleit. Du muesch de nume nid vergässe, daß mir alli — Gott Lob und Dank — nid a d’Möntsche verchouft sy. Im Gägeteil, losgchouft sy mer und frei, und wenn niemer hie uf Ärden öppis von is wott, so hei mer doch freie Zuegang zu Ihm, zu üsem Vatter im Himmel. Das, liebe junge Fründ, isch ds Erb vo der Reformation, und das wei mir Bärner als ds chöschtlechschte Vermächtnis vo üsnen Altvordere pflegen und bruuche!»
Uf das hi het der Pfarrer es Chehrli gschwige, und o der Töldi het nüt gseit. Und du steit der Pfarrer undereinisch uuf, luegt der Töldi mit menen ärnschte, fascht herten Usdruck a und seit: «Chumm, i wott der jitz no öppis cho zeige!» Er füehrt der Junker uf e Chilchhof übere, zum Grab vom Oberscht Wendschatz und seit ihm: «Lue, da ligt er. Vergiß nie, daß du sy Suhn bisch!» Und du chehrt er sech um und füehrt der Töldi zu mene zwöite Grab, wo me chuum meh het chönnen underscheide, daß es es Grab sygi, wil sit ds Oberschte Tod niemer meh öppis dranne gmacht het, und seit: «Und da isch dy Muetter begrabe.»
Was i ds Töldis Härz i däm Ougeblick vor sech gangen 48 isch, isch nid guet z’säge. Er het sälber kei klare Gedanke gha; aber zum erschtemal i sym Läbe het’s ne dunkt, er sygi vo aller möntschleche Liebi abgschnitte. Vatter und Muetter under em Bode, d’Stiefmuetter — das het ihm ja vori der Pfarrer gseit — het der Oberscht Wendschatz no nid dür und dür begriffe gha, wo-n-er uf halbem Wäg zu sym Ziel gfallen isch, und der Pfarrer, der zueverläßigscht Züge vom Oberscht, e schittere, alte Ma, wo hütt für geng von ihm het wellen Abschied näh. Und jitz ga Bärn yne, zum Vatter vo syr Stiefmuetter, wo vo allem, däm, was me vom Töldi erwartet het, nüt het welle wüsse. Er isch da gstande, wie wenn er druuf warteti, daß zwüsche de Greber vo synen Eltere der Bode sech uftät, für ne z’verschlücke. Träne het er keini gha, aber sy hülflose Blick het dem Pfarrer ds Härz verrisse. Dä het sälber zitteret und d’Ouge gwüscht, sech aber doch zsämegnoh und jitz der Töldi wieder a sech zoge.
«I cha der nid alles säge», seit er zue-n-ihm, «was i der no säge sött und möcht. Numen eis muesch dyr Läbtig vor Ouge bhalte: es ma cho, was will — als arme Sünder, wie mir alli sy — wirsch de-n-i mängi fyschteri Tiefi abe cho, aber nie, gar nie so wyt abe, daß de nid dörftisch zu Gott schreie, zum Heiland flieh, vo wäge du bisch und blybsch — und würd sech e Bärg vo Sündestoub und Dräck uf di lege — ein teuer erkauftes Gotteschind. — Jitz bhüet di Gott, liebe Fründ!» Der Pfarrer het der Suhn vom Oberscht Wendschatz a sech zogen und ne no einisch a sys Härz drückt, währed syni Ouge zum heiterblaue Herbschthimmel ufe gluegt hei, wie d’Ouge vo eim, wo mit der ganze Chraft vo syr Seel öppis erhoffet.
Drittes Kapitel
A mene hilbe Früehligsabe, wo der Föhn uf d’Gmüeter drückt het, isch z’Bärn am Fueß vo der Chilchhofmuure (Plattform), dert, wo d’Badloube mit dem Bowäxstutz zsämechunnt, ds Bad-Eisi mit der Frou Binggeli am Allerwältsbrunne gstanden und het mit nere d’Tagesneuigkeite verhandlet. «Ja», seit es, «i mueß däich gah.» Es het sech langsam i Bewegung gsetzt, was weniger eifach gsi isch, als me dänkt. Ds Bad-Eisi het nämlech uf em Chopf es runds Roßhaarchüssi und uf däm e große Züber voll Wasser treit. D’Arme het es sittsam über em Mage verschränkt gha und isch gloffe wie ne Bildsüülen uf Redli. Das het men alli Tag gseh, und kei Möntsch het sech dem Bad-Eisi g’achtet, es het sech o niemer möge bsinne, daß ihm je öppis mit sym Züber passiert wär. Aber hütt, wo-n-es öppe z’mitts uf em Platz aglanget isch, ghört men undereinisch öppis tätschen und grad druuf ne gottsjämmerleche Brüel. Der Züber isch am Bode, und ds Eisi git nam erschte Chlupf Hals über Chopf Päch i d’Louben yne. D’Frou Binggeli, wo no nid fertig gsi isch am Brunne, isch nid minder erchlüpft. Si chunnt cho luege, was eso tätscht heigi; aber chuum het si’s gseh, so springt si dem Eisi i d’Loube nache, wo underdesse schon e ganzi Kuppele Wyber und Chinder zsämegloffe gsi isch. Me het chuum Zyt gha, z’frage, was es gä heig, so isch scho usgmacht gsi, das bedüti Unguets. Vo Chrieg hei si welle ha, vo Peschtilänz, Mißwachs und tüüre Zyte, und ds Frick Änni het im 50 stille scho der Ufschlag uf sym Gchöch usgrächnet, wo-n-es änet dem Chilchhof i drüne Gartebeet zoge het. Jitz isch aber o der alt Järmen under d’Hustüre cho und het gfragt, was es eigetlech o gä heigi. Drü, vieri mitenandere hein ihm Bscheid gä. «Bei! E Totechopf! Es isch unghüürig da obe!» hei si dürenandere brüelet. Und wo-n-er uf d’Gaß usen isch ga luege, het er richtig d’Schärbe vo mene gueten alte Bärnerschädel uf em Pflaschter verstreut gfunde. «Wo tuusig donner isch jitz dä härcho?» macht er und luegt gäge Chilchhof ufe. «Isch dä da oben abe cho?» — «E wohär süsch, däich emel nid vom Himmel abe!» — «Das cha me de ersch no nid wüsse!» Währeddäm d’Frou Binggeli uf Ehr und Treu versicheret het, das bedüti der schwarz Tod, d’Frou Megert heigi geng gseit, wenn im Ustage d’Bei vüre chöme, so gäb’s im Herbscht e Stärbet, hei d’Buebe di Schärbe zsämegläsen und gluegt, was zsäme ghöri. Der Platz isch scho ganz schwarz gsi vo Lüte, da flügt wieder es Totebei oben abe. Bi mene Haar hätt es es Chind troffe.
Jitz isch me du rätig worde, me sött ufe ga luege, was im Beihuus los sygi. Aber wär geit bim Vernachte zu mene Beihuus zueche, wo-n-es drinne läbig wird? Es het sech nöue niemer wellen uf e Wäg mache. Aber d’Wyber hei eso lang wüescht ta, bis es paar härzhafti Manne di deckti, hölzigi Chilchhofstägen uuf sy. Si hätte sech villicht nid emal trouet, ga z’luege, wenn nid eine der Verdacht hätti la merke, daß es doch nume d’Studänte syge, wo uf em Chilchhof Muetwille trybe. Aber i der Erwartung, daß es doch nume das sygi, sy si tapfer di längi Stägen uuf und mit aller Vorsicht uf e Chilchhof yne. Ds sältmal, mueß me wüsse, 51 het frylech der Chilchhof no nid so schön usgseh wie jitze. Begrabe het me scho lang nümme dert, aber Promenaden isch es o no keini gsi. Vo Grabmäler het me dennzumal nüt gwüßt, ussert i de Chilche, wo me de vornähmschte Lüte Dänkmäler gsetzt het. Uf em Chilchhof usse het Gras und Gjät alles überwuecheret, und mängisch hei d’Fuehrlüt ihri Ross druffe la weide. Ja mängisch hei sogar d’Metzger ihri War druuf triben und d’Zimmerlüt ihres Holz dert glageret. Mit eim Wort, es isch e wüeschti Unornig gsi, und wenn me scho di usgrabene Totechöpf und Chnochen i di beide Beihüser dänne ta het, so isch es doch z’Nacht under de Böume chly unghüürig gsi. Z’tüe gha het dert niemer nüt, und drum isch es sicher nid suber gsi, wenn sech z’Nacht uf em alte Chilchhof öppis grüehrt het.
Üsi tapfere Manne sy bim Tor blybe stah und hei gluegt, öb niemer umewäg sygi. Über em nadlespitzige Dach vom undere Beihuus isch der Mond gstanden und het dür di offene Fänschterböge bleich uf di bygete Totechöpf ynegschine. Es het di Manne wohl dunkt, me ghöri öppis flisme dert inne. Eine het e grobi Schwirren usgrissen und isch, zum Dryhoue parat, zueche düüßelet. Gseh het er nüt und ghört no weniger. Aber undereinisch het’s ne dunkt, eine vo dene Totechöpf mach ihm Ouge. E Momänt het er der Ate verha und vor Gruuse nümme dörfe hindertsi luege. Er hätti undereinisch gärn gseh, was hinder ihm syg, aber jitz het er dem Beihuus nid dörfe der Rügge chehre. Da übernachte het er aber o nid welle. Z’gueter Letscht het er sy Schwirre la fallen und isch wie gschosse dervo pächiert. Wo syni Kamerade ne däwäg gseh cho z’rönne, hei si o nümme dörfe luegen und sy 52 vor ihm här wie ds Thürschtegjeg di längi Stägen ab grochlet. Wie ne Schrotschutz sy si derdürab cho, und d’Würkung isch o di glychi gsi, wie wenn me mit Gschröt uf ne Schwarm Spatze schießt. Wybervölker und Mannevölker, wo uf em Platz vor em Brunne blibe sy, hei Chinder, Hünd und Chatzen und was sünsch no zsämegloffe gsi isch, überschosse, für hinder di nächschte Loubepfyler und i d’Husgäng yne z’cho. Wie mänge Zsämeputsch es da no gä het, weiß i nid; aber i Zyt vo wenige Sekunde het sech uf em Platz nüt meh grüehrt als der Wasserstrahl vom Brunne, wo im Mondliecht spöttisch vor sech ane glachet het. Wo di gschlagne Helden unde zur Stägen uus cho sy, hei si der Platz läär gfunden und wäre sicher o i irged es Muusloch gschloffe, wär nid i däm Ougeblick d’Badgaß ab der Nachtwächter derhär cho.
«Was mueß das gä da?» het er se gstellt.
«Es isch unghüürig da obe», antworte si-n-ihm.
«Machet dir, daß der ungere chömet, süscht wiu ig ech de brichte, wo-n-es unghüürlet!»
«Du hesch es auwäg o no nie gseh Bei rägne, lue dert!»
«We der mi weit für e Narre ha, so...»
Tätsch, ligt vor em Nachtwächter e möntschleche Chifel uf em Pflaschter, und es Hämpveli Zähnd fahrt i alli Himmelsgägete dervo. Wie versteineret luegt der Nachtwächter a der himmelhöche Chilchofmuuren ufe, ohni öppis anders z’gseh als di vermiescheten alte Steine. Under em nächschte Loubeboge hei si wyter berate, was ächt da obe vorgangi, und der Nachtwächter het der Unglöubig gmacht, wie-n-es ihm vo Amts wäge wohl agstanden isch. Eh weder nid syge das aber 53 d’Studänte, het er gmeint. Und wo-n-ihm’s di andere hei wellen usrede, het er gseit: «Da di Jahr, wo der Wyzäpfli überuus cho isch, hei si’s zerscht o nid weue gluben u gmeint, es syg öppis Usufersch, aber wo du di auti Guggere cho isch u brichtet het, es syg ere ne sturme Studänt dür ds Dach ab cho, het me du gwüßt, wo’s gspäischteret.»
«Ja», meint der Bähni Fritz, «aber weisch, das isch z’säubisch emu o nid luter gsi!»
«Was wett da nid luter gsi sy?» fragt der Nachtwächter. «Das isch aus mit rächte Dinge zuegange. Der Wyzäpfli isch e chly voue gsi.»
«Ja wodüre!»
«He wou däich, isch dä voue gsi. Er het ja no übernide nid gwüßt, wo-n-er isch!»
«Nid gwüßt, wo-n-er isch! Ghei du Gring vora vom Chiuchhof i d’Badlouben ahe, u de no in es frömds Huus yhe! — U wäge dessi isch es grad glych nid sufer gsi. Ob was isch ihm de ds Roß schüüch worde? Das het äben öppis gseh!»
«Ja, däich wou däich. Di angere hei ne haut dasumegsprängt. U wo ds Roß afe nümme gwüßt het, wodüren u gäg der Muure zuechunnt, isch es haut abgsprützt u het nen überuus gländtet. We’s nid cho wär wie us ere Büchsen use, so hätt er nid über d’Gaß übere möge.»
«He äbe. Aber es wär o nid so choge z’schieße, we’s nid öppis Grebeligs gseh hätt.»
«Ja, wodüre! Gang du jitz hei, du Löu, süsch schießisch de o no a-men Ort überuus.»
«Du dumme Hung du, i bi nid voue, i weiß scho, wodüre...»
I däm Ougeblick gspürt der Bähni Fritz dem Nachtwächter 54 sy Fuuscht a der Gurgle. «Säg mer no einisch ‹Hung›», het er brüelet. Der Bähni het sech losgmacht und welle hindertsi buchstabiere. «I ha nid gseit ‹Hung›.»
«Wou hesch. ‹Dumme Hung›, hesch mer gseit.»
«He äbe, das isch nid ds glyche!»
Wohi di Erläsete no gfüehrt hätti, weiß me nid. Glücklecherwys isch si i däm Ougeblick dür ne Mannsschueh underbroche worde, wo vom Beihuus über d’Chilchhofmuuren ab cho isch, nid i großem Bogewurf wie vori d’Chnoche, sondere der Muur nah abe, bis er uf mene Vorsprung ufgschlagen und i wytem Gump uf d’Gaß usegfahren isch.
«Ähä», het’s du gheiße, «da hei mer’s! Wär het jitz rächt?»
Der Nachtwächter het dä Schueh ufgha, und du isch er vo Hand zu Hand gwanderet, bis ne der Blatti Ruedi, e Schuehmachergsell, i d’Finger übercho het. Er het ne vo allne Syte gschouet, verschmitzt derzue glachet und gseit: «I weiß, wo dä highört.» Er het ne mitgnoh, und du sy di Lüt usenandere gloffe.
Währeddäm das da unde vor sech gangen isch, sy uf der Fänschtersimse vom Beihuus stadtabwärts zwee schöni Jünglinge gsässen und hei enandere verschmeiet agluegt. Nid daß öppe der Gruusen ob em Gedanke, daß statt numen e Schueh eine vo dene beidne hätti chönnen i Abgrund abefalle, se hätti gmacht z’tschudere; si sy a das schwindlige Plätzli gwanet gsi, wie nes Schwalbeli a Muurenabsatz, wo-n-es druffe sys Näscht bouet het. Scho mängisch sy si dert use ga sitzen und hei nid öppe der Wäg dür ds Beihuus use gnoh, o nei, si sy geng use gchlätteret, uf mene Börtli, wo’s eim 55 dunkt het, öppis anders als e Chatz chäm nid dadüre. Si hei scho mängen Abe dert usse zuebracht, währed der Vatter Willading gmeint het, der Töldi Wendschatz tüej mit sym Fründ Viktor vo Büren yfrig studiere. Bis jitze hei si sech’s da usse la wohl sy, ohni bsundere Schabernack z’trybe. Scho ds Bewußtsy, so ganz under sich a menen unzuegänglechen Ort z’sy, het se für alli Gfahr etschädiget. Aber hütt het se ds Güegi gstoche, wo si d’Matte-Wyber am Brunnen unde hei gseh dampe, und si hei der Versuechung nid chönne widerstah, dene Lüten e Schräcken yz’jage. Und wie’s de geit, d’Juged cha de nid höre, bis daß es öppis Chrumms git. Wo’s ne so guet graten isch, die Manne für e Narre z’ha, het der Spuk müesse wyter tribe sy, bis daß der Töldi ab em Sperze der Schueh verlore het.
Jitz was mache? A d’Matten abe, dä Schueh ga reklamiere — aber de hätte si sech verrate, und wil das Volk da unde de Studänte sowieso nid bsunders grüen gsi isch, so hei si sicher druuf chönne zelle, daß si verrätschet würde. Und uf das het me’s doch de nid welle la abcho, vo wäge di schlächti Uffüehrung vo de Studänten im allgmeine het d’Ratsherre däwäg g’ergeret, daß si wäge jeder Lumperei zu de schwärschte Strafe parat gsi sy. So begryft me, daß du di beide Jünglinge mit dreine Schueh so gleitig wie müglech gäge d’Junkeregaß zue gschlichen und, für nid uf der Gaß no amene Ratsherr a d’Nase z’loufe, bim oberschte Huus über ds Gländer gchlätteret und über Müürli, Hääg und Stägen i Buebebärgrain abegsprunge sy. Dert het der Töldi, für allfälligi Verchläger wo müglech no irrz’füehren und für i der Stadt niemerem ufz’falle, der 56 ander Schueh in e Garten usegworfen und isch mit sym Fründ uf de bloße Strümpf a d’Grächtigkeitsgaß gflüchtet. Dert het ihm du der Viktor es Paar vo syne Schueh etlehnt. Sowyt wär er du grettet gsi; aber dä guet Töldi isch halt a Hünigerschueh gwanet gsi, wo-n-er syni Zeche drinne het chönnen usspreite wie nen Änterich, und jitze het er se müessen in e Stadtschueh yne zwänge, wo-n-ihm höllisch weh ta het. Es het ne dunkt, syr Läbtig chönnt er sech nid a die Sorte vo Schueh gwane, wo me schynt’s z’Bärn het müesse trage, für ab Fläck z’cho.
Settigi Gedanke syn ihm überhoupt mängisch dür e Chopf gange, sitdäm er bim alte Herr Seckelmeischter gwohnt het. Däm het me nume z’guet agmerkt, daß er nie eigeti Buebe het gha z’erzieh. Er het sech vorgnoh gha, er welli us em Töldi öppis Rächts machen und syr Tochter zeige, wie dumm si’s gmacht heigi, wo si-n-ihm der Suhn vom Oberscht Wendschatz nid het wellen avertroue. Mir wei doch bim tuusigsapperlot luege, ob däm Jüngling nid bald en andere Stumpen ufgeit, het er dänkt. Und drum het er dem Töldi allerhand brichtet vo Politik und Regierungschünscht, vo Traditionen und zuekünftiger Größi vo der Republik. Der Töldi isch im Afang ganz e dankbare Schüeler gsi und het sym Stiefgroßvatter rächt Freud gmacht. So isch es gange, bis der Töldi einisch en eigeti Meinung zum Vorschyn bracht het, und du het er du gmerkt, wie’s di Herre verstande hei, settigs z’underbinde. Der Herr Willading isch nämlech z’alt und z’gnietig gsi, für mit mene Studänt z’dischputiere, und wil er nid für ne halbe Batze Gspaß verstande het, so isch ihm ds Bluet grüüslech gschwind i Chopf gschosse, und der Töldi 57 het der Großmuetter zlieb gschwige. Aber me cha sech dänke, daß är und der Herr Willading uf die Manier enandere nid gleitig nächer cho sy. Und so lächerlech das schyne ma, d’Quale, wo-n-er i synen etlehnte Schueh usgstande het, ohni öppis la z’merke, hein ihm ds Läben i däm Huus a der Judegaß o nid liechter gmacht, um so weniger, wil si ne geng dra gmahnet hei, daß a mene schöne Tag e mißgünschtige Mätteler chönnti usbringe, was si a däm sälben Aben im Beihuus uf em Chilchhof tribe hei.
Längwylig wär sünsch d’Läbtig bi ds Seckelmeischters nid gsi. Es sy dert viel Lüt y und uus gange, und wil der Chünig vo Frankrych der Bärner-Regierung schwäre Chummer gmacht het, so isch mängs brichtet worde, wo so ne junge Ma het müessen interessiere. Ganz Bärn isch i zwo Parteie gspalte gsi. Di einte — vora der Alt-Schultheiß Daxelhofer — hei gäge d’Franzose ta, wie d’Chatz am Draht; di andere hei zwar de Franzosen o nid viel dernah gfragt, aber gfunde, es sygi profitabler, mit nen uf guetem Fueß z’blybe. Und wil me z’Bärn währschaft proteschtantisch gsi isch, so het d’Daxelhofer-Partei di brävere Patrioten uf ihrer Syte gha.
Di Franzosefründleche hei den andere vorgha, si gseje nid heiter, si wüsse nid wo der wahr Vorteil für d’Eidgenosseschaft sygi, syr Läbtig sorgi e gschyde Politiker derfür, daß er sech mächtigi Fründe warm bhalti, aber me wärdi de scho gseh, wohi daß es füehri, wenn me der Chopf z’höch uuf heigi und geng well großhanse. Was di anderi Partei dänkt het, das het ei Tag der Töldi Wendschatz ghört, wo-n-er dem Herr Seckelmeischter isch ds Kaminfüür ga zwägmache. Da 58 isch e Herr vo Bostette by-n-ihm gsässe, im Begriff, der Herr Willading z’underholze für d’Errichtung vo mene Bärner-Regimänt für di holländische Generalstaate und de der Däche Hummel, e geischtlechi Majeschtät, wo di ganzi Stadt Bärn under em Duume gha het.
«I ma nüt ghöre», het der Herr vo Bostette juscht gseit, wo der Töldi mit sym Holz zum Kamin gschlichen isch — wil er grad e chly het welle lose, was di Herre brichte — «da tüe si geng, wie wenn’s nienen anders müglech wär, jungi Lüt zu tüechtigen Offizieren usz’bilde, als nume grad bi de Franzose. Die bruuchen is grad so lang mer ne gäbig sy. Und dernah, bi der erschtbeschte Glägeheit, dräje si-n-is der Hals um. — Nei, nei, da sy ganz anderi Gründ, wo bi üsne Gägner der Uschlag gäbe. Me wott’s eifach pärsönlech nid mit dem Stuppa verderbe. Me wott de zvorderscht sy, wenn’s de derzue chunnt, daß me mit Frankrych für nes neus Regimänt kapituliert. Das kennt men afange.»
«Äbe», antwortet der Herr Seckelmeischter, «präzis eso isch es. Me würd’s um ds Töde nid zuegä. Aber lueget de nume, wenn’s de derzue chunnt! I will nid Willading heiße, wenn de nid der jung von Erlach dert yne sitzt, der Hans Jakob — und der Muralt, der Ludi.»
«Dir wärdet mer doch das nid agä!» meint der Däche.
«Herr Däche, Herr Däche! Sogar z’mitts us der Daxelhofer-Familien use wird men öpper ga Paris gseh verreise.» Der Herr vo Bostette het das mit pfiffigem 59 Blinzle gseit und mit der Hand i der Luft umegfochte, wie wenn er wetti säge: was i weiß, das weiß i, me mueß mer nüt welle vormache.
Jitz macht der Däche Hummel es Gsicht, wie wenn er i nere Vision d’Plattform mitsamt der ganze Herregaß gsäch i d’Aaren abefalle. «Was würden üsi Altvordere zu däm säge! Wo blybt da d’Reformation? Es isch alles für nüt, wenn di ganzi bärnische Jungmannschaft in corpore under katholischi Fahne geit. Unerhört — eifach unerhört!»
«Ja», meint der Herr Willading, «sowyt sy mer. Me nimmt’s dadüren afange verdammt liecht. I mueß säge, mir gieng’s gäge ds Puntenöri. Afangen e Willading wird der Stuppa nid awärbe, da bin ig Ech guet derfür, und sowyt, als i öppe zringsetum ma grecke, will i scho derfür sorge, daß si kei junge Bärner erwütsche, wo öppis nutz isch.»
«So rächt, Herr Seckelmeischter», seit der Däche, «das loben i mer; mer wein is ds Wort gä, daß jeden a sym Platz im glyche Sinn würki.»
Der Herr vo Bostette het gseit, was ihn agangi, so chönne di Herren uf ihn zelle, aber wyters wett er de für niemer guetstah, es bruuchi mängisch gar grüüslech wenig, für einen änenume z’lüpfe.
«Das isch bim tuusig truurig gnue», meint der Däche, und das isch ds letschte Wort gsi, wo der Töldi no ghört het.
I däm Ougeblick nämlech het der Herr Seckelmeischter erscht gschine z’achte, daß der Töldi i der Stube sygi, und het nen use gschickt. Er isch ohni Widersträbe gange. D’Meinung vo sym Großvatter über e französische Dienscht het er jitz gwüßt. Chummer 60 het ihm das ekeine gmacht. Wenn scho albeneinisch ne der Gluscht acho isch, i d’Wält use z’ryten und öppis z’erläbe, so het er sech de doch wieder gseit, er gieng nume mit mene guete Fründ und nid für lang. Sys Härz isch z’Hünigen agwachse gsi. Was d’Frou Kätheli, was der Pfarrer, was d’Buren ihm vo sym Vatter und vom Stärn vo Buebebärg gseit hei, das het i sym jugedleche Härz hübscheli afa trybe, und mängisch het’s ne dunkt, er mög’s nid erwarte, für ds Erb vom Oberscht Wendschatz az’trätte. Syni Fründe hein ihm de aber gseit, wenn einen im Läbe well vorwärts cho, so müeß er sech zerscht e chly la dasumepantsche, daß d’Hut hert wärdi.
*
Über em Chisetal isch e herrleche Summertag ufgange gsi, und alles Volk het sech am früeche Morgen a d’Arbeit gmacht. O um ds Schloß Hünigen umen isch jedes syne Gschäfte nachegange, vom Schloß-Fritz bis zum letschte Huehn, wo hinder der Mühli mit großem Gegaggel syni Leischtunge verchündet het. Und trotz der große Gschäftigkeit isch men im Schloß meh oder weniger gsunntiget gsi, vo wäge d’Frou Oberschti het e Visite vo Bärn erwartet. Ihre Vatter het nere gschribe gha, er schick nere ne Rächtsglehrte z’Hülf, für sech z’wehre gäg e Mühlibou z’Dießbach. Das isch im eiförmige Läbe vo Hünige doch es Ereignis vo Bedütung gsi, und wie vo Alters här het me sech druuf ygrichtet, daß dä Gascht wohlzfride ga Bärn zrügg chömi. So nen eltere glehrte Herr het als Reschpäktspärson sölle traktiert wärde, und d’Frou Oberschti het gärn mit alte gsetzte Herre verchehrt. Der Chrischtöphi 61 het sech vorgstellt, es chömm de so öppis wie ne Zouberer derhär, i mene müglechscht kuriose Gwand und mit nere Brülle. Me het natürlech nid gwüßt, exakt zu weler Stund dä Herr wärdi cho, und isch einschtwyle syr gwohnten Arbeit nachegange. Der Frou Kätheli frylech het me wohl agmerkt, daß nere di Visite viel het gä z’dänke. Es isch der Dienerschaft vorcho, «d’Frou», wie me se churzwäg gnennt het, heigi nöue hütt niene kei Rueh. Chuum het si i mene linges-Schaft öppis afa vürezieh, so het si’s wieder ynegleit und isch i der Chuchi öppis cho befäle. Bald het si am Chrischtöphi afa muschtere, bald het si nes Meitli i d’Sätz bracht; bald het si im Saal afa d’Möbel dasume stoße; bald isch si d’Stägen uuf gschosse, und wo si gseit het, si gang jitz i Garte ga d’Rose putze, so het men öpper i der Chuchi ghöre brummle: «Ja, gäb wie lang!»
«Dir chömet mer de cho rüefe, wenn öpper chunnt», isch si äxtra no einisch i d’Chuchi cho säge, und wo d’Türe zue gsi isch, het ds Chuchimeitli gseit: «Bhüet is emel o, grad wie wenn me nid zsämefüeßlige chäm cho z’gumpe, wenn öppis z’brichten isch!»
Ja, hätte d’Rosen es Muul gha zum Rede, so hätte si o gfragt, was hütt eigetlech o los sygi, daß d’Frou Oberschti eso närvös tüej. Und doch isch eigetlich nüt begryflicher gsi als di Urueh. D’Frou Kätheli isch niemeh ganz sicher gsi, wenn ihre Vatter z’Hünige het d’Hand im Spiel gha. Z’momäntewys het es se schier greut, daß si-n-ihm vor bald mene Jahr mit ihrem Brief der chly Finger gä het. Und wenn jitz eine chäm, wo für si meh bedüteti als nume so ne Rächtsagänt? Isch si nid geng no läbesfreudig, gsund und schön gsi? — Ja, ihre wyblechen Instinkt het nere hütt befole, nid nume 62 mit der ganze Würdi vo nere Châtelaine vo Hünigen ihri Visite z’epfah, sonderen i der ganze natürleche Schönheit, wo nere wohl bewußt isch gsi, ufz’trätte. Si het ganz guet gspürt, daß ds charme, wo si usg’üebt het, für si sälber e gwüssi Gfahr het chönne wärde. No isch si i di Gedanke versunke gsi, wo der Stöphi atelos um e Huseggen isch cho z’springen und nere zuegrüeft het: «Mama, si chöme!»
«Wär, si?» het si schier uwillig gfragt. «E di Herre», het der Stöphi gseit und mit syr chreftige Hand d’Mama uwatlig am Ermel zoge, für se gleitiger mache z’cho. D’Frou Oberschti het sech losgmacht und der Stöphi zum Stall gschickt, für ga z’luege, öb si dert parat syge, und derwylen isch si sälber i ds Schloß ufe, für dert di Herre ga z’epfah. Si het grad chuum dür e Gang vüre möge, so gseht si würklech, nid öppen e buggelige Glehrte, sondere zwee verwändt stattlechi Ryter i d’Allee cho. Si sy beidi bis hert vor d’Hustüre gritte, und wil natürlech der Stallchnächt am lätzen Ort gwartet het, so hei si vergäbe gluegt, öb ne niemer chömm cho d’Roß abnäh. So het si du Zyt gha, se z’grächtem az’luege. Es sy beides Mannen i de beschte Jahre gsi, der eint chuum e chly gräutschelig und eifach, aber schön agleit, der ander hingägen ender jugedlech und viel besser agleit, als es sünsch der Bruuch isch, wenn men i Gschäften über Land rytet. E gwaltige Filzhuet, mit nere breite Struußefädere, wo-n-ihm sytligen uf d’Achslen abeghanget isch, het der Frou Kätheli ds Gsicht verdeckt. D’Ermel vom olivegrüene Chleid sy vornen abe gschlitzt gsi, so daß si usgseh hei wie nen ufgsprungni Zuckerärbs und di cremefarbigi Syde vom inneren Ermel hei la vürecho. Z’beid Syte 63 vom Schlitz sy ängi Reie gsi vo chugelförmige verguldete Chnöpfli. Der Chrage, ds Ermel-Ändi und der under Rand vo de Hose sy mit prächtige «Fotzle» (wie nachhär der Stöphi d’Brabänterspitze gnennt het) bsetzt gsi, und über di stattlechi Bruscht het sech es breits brodierts Bandelier zoge.
D’Frou Kätheli het Härzchlopfe gha bis zum Ougeblick, wo me dene Herre d’Roß abgnoh het, und du, sobald si i der Hustüre verschwunde sy, isch nere ne Momänt der ganz Gedankenapparat dürenandere grate. Si het nid gwüßt, wie si dür e Gang cho isch, si isch undereinisch im Saal gsi und het, ohni öppis z’dänke, di schwäre Tritte vo ihrne Gescht uf de Steiplatte ghört nächer cho. Du isch d’Türen ufgange, und di beide Herre sy mit Gsichter vor nere gstande, wie wenn si — zwar in aller Höflechkeit — d’Schlüssel vo neren eroberete Feschtung wette cho in Epfang näh. Und fascht hätti me chönne meine, d’Frou Kätheli gspür sech i der Rolle vo so mene Stadtkommandant, wo mueß kapituliere, so fyrlech und sträng het si drygluegt. Si isch no z’fascht verwirrt gsi, für mit klarer Absicht z’rede; aber unwillkürlech het si vom Momänt profitiert, für di beide frömde Gsichter z’muschtere, währeddäm der elter vo dene Herre mit umständlicher geste gseit het: «Frou Oberschti, mer chömen im Uftrag vom Herr Seckelmeischter Willading, my Fründ, der Junker Chronyse, und my Wenigkeit, Rächtskonsulänt Achshalm.» Der Herr Achshalm wär ender der schöner gsi, aber es het d’Frou Oberschti dunkt, er heig nöue geng d’Händ i de Lüft, wil er zu jedem Wort geschtikuliert het. Der Junker Chronyse hingäge het öppis Gmässes i sym jugedlech früsche Gsicht gha. 64 Der Usdruck vo den Ougen isch ender chly melancholisch gsi und doch vo nere gwüsse Wermi. Sy blunde Chnebelbart isch zimlech mutz gschnitte gsi und het der Ydruck vo däm bündige Wäse no vermehrt. Mit dem beschte Wille vo der Wält hätti d’Frou Kätheli nid chönnen in Abred stelle, daß di glücklechi Verbindung vo Strängi und Güeti, wo i däm Gsicht glägen isch, ihre rächt sympathisch sygi. Währed der nächschte halbe Stund, wo si ihri Gescht under allerlei Frage fründlech bewirtet het, isch si bald so wyt zu innerer Rueh cho, daß sie mit mene gwüsse stille Vergnüege d’Blicke vo dene beide Manne het chönnen ushalte. Und göb si se zum Tisch gfüehrt het, isch es für si usgmachti Sach gsi, daß die Herre in ihres charme sech ganz gründlech verhürschet heige. Ihre-n-isch es z’Muet gsi, wie wenn e wunderherrlechi Epfindung us ihrnen übermüetigschte Jahre wieder über se-n-usgschüttet worde wäri. Und ganz vergäbe het si sech dergäge gwehrt, luschtig und heiter z’sy.
Nach em Ässe het sech d’Frou Kätheli zrüggzogen und het di Herren ihrem Schicksal überla; me würd eigetlech besser säge: ihrne Gfüehl, vowäge die sy du, chuum daß di beiden Abgesandte vom Vatter Willading d’Tür vo ihrer Stube hinder sech zueta hei, stürmisch losbroche.
«Nei, di Frou! — Säg!» het der Herr Achshalm nume so brüelet. D’Arme het er i d’Luft ufe gstreckt und sy Fründ vornen am Chittel packt und gschüttlet. Und wo dä nid grad g’antwortet het, so isch er no meh uf nen ygstürmt und het gseit: «He! — Was seisch? — Nu, säg doch öppis! I gloube, du sygisch o us em Hüsi, oder nid?»
65 Der Herr Chronyse het nume chly ds Muul zum Lache verzoge, isch uf ne Stuehl abgsässen und het syni melancholische Blicke zum Fänschter uus la streife.
Und wieder het der ander agfange: «I cha nid begryfe. Entweder bisch e Türlistock und hesch keis Härz im Lyb, oder de weiß der Gugger, was mit dir isch. Emel i, wenn i nid schon e Frou hätti, so wüßt i, was i jitz miech.»
«I weiß scho, was i z’tüe ha», seit jitz ändlech der ander, «überla du mir dä Chummer!»
«Ja leider, mueß i der nen überla. Es trybt mi all Wänd uuf, däm eso müesse zuez’luege!»
«Du hesch guet pfyffe. Di bruucht der Chummer nid z’plage», seit uf das abe der Herr Chronyse. Uf öppis Wyters het er sech mit sym Kamerad nid ygla. Der Räschte vo däm Namittag hei di beide Herre mit dem Studium vo den Urchunden im Schloßarchiv zuebracht, und men isch überycho, me well de z’morndrisch ga Dießbach übere, für dert mit dem Schloßherr ga z’verhandlen und der Frou Wendschatz ihres Mühlirächt ga z’verträtte.
Erscht bim Dürgah vo den Urchunde het der Herr Achshalm gmerkt, daß sy Kamerad doch nid rächt bi der Sach isch und daß er z’zytewys öppis anderem nachestuunet; aber um kei Gwalt het der Junker Chronysen öppis welle derglyche tue, daß syni Gedanke sech allerdings läbhaft um d’Frou Kätheli dräjt hei. Er het verwünscht, daß er nid meh Erfindungsgab heigi, für sech sy Kamerad e chly vom Lyb z’halte. Meh als einisch a däm Namittag und Abe het er der Versuech gmacht, allei i d’Nächi vo der Frou Kätheli 66 z’cho; aber bald isch ihm die us em Lätsch gschloffe, bald isch ihm der Herr Achshalm uf de Färsere gsi, und es het ihm nüt wellen yfalle, wo ne zum Ziel gfüehrt hätti, so daß er im stille scho rächt gnietig worden isch.
Am andere Morgen isch er zum Dejeuniere gangen und het no geng nid gwüßt, wie-n-er’s söll achehre. Währeddäm der Herr Achshalm ungloublechi Hüüfe vo Eierröschti, Burebrot, Hung und Anken und Schybe vo gröukter Hamme vertilget und derby glych no Zyt gfunde het, der Husherri mit großer Geschtikulation ganzi Vorträg z’halte, isch dem Herr Chronyse d’Zyt viel z’gschwind umegange, als daß er hätti d’Glägeheit gfunde, sech e chly nächer mit der Frou Oberschti yz’la. Und so sy du di Beiden i ganz unglycher Stimmung vom Tisch gange. Der Herr Achshalm het’s dunkt, es fähl ihm a Lyb und Seel nüt meh zu mene Halbgott, und dem anderen isch es im Mage so öd gsi wie im Härz.
Men isch cho säge, d’voiture wäri parat, wenn di Herrschafte wette fahre. Jitz isch es jedes sech ga zwägmache, und di beide Herre sy im Saal ihri Hüet und Däge ga reiche. I däm Ougeblick isch dem Herr Chronyse der glücklech Yfall cho, wo-n-er scho sit nächti vergäbes gsuecht het. Us em Saal het nämlech es Löubli ussen am Schloß der Mühli nah an es Ort gfüehrt, wo me gwöhnlech zletscht vor neren Abreis no hurti higeit. Chuum het der Herr Achshalm di eichigi Türe zu däm Löubli hinder sech zuegschletzt gha, so sticht sy Kamerad ds Güegi, und er geit der Rigel ga stoße. Nachhär isch er mit bösem Gwüssen und häller Schadefreud uf em Gsicht i Hof aben und het 67 mit der Frou Kätheli i di zimlech primitivi Gutschen yne welle. Aber d’Frou Kätheli isch vor der Gutsche blybe stah und het geduldig gwartet, bis der Herr Chronyse gseit het, der Herr Achsham chömi nid mit; warum, het er wohlwyslech nid gseit.
«Fählt ihm öppis?» fragt d’Frou Oberschti.
«Ne nei, bhüet is nei! Villicht chunnt er is de nache.»
Aha, het d’Frou Kätheli dänkt, i weiß scho, was Dir vor heit mit mer; aber so gleitig geit das z’Hünige nid. Si het befole, der Stöphi ga z’reiche, und du het me sech sälbdritt i Wage gsetzt, und zwar eso, daß der Stöphi zwüschenyne cho isch. Du isch me gfahre. Aber so gleitig wie hüttzutag isch das nid gange. Der Fahrwäg ga Dießbach über Frymettigen und d’Garnbuuchi isch gruusam holperig gsi und so bärguuf und bärgab, daß me di ganzi Zyt het müesse Schritt fahre. Das isch natürlech dem Herr Chonyse no so rächt gsi. Jitz het er Zyt gnue gha, mit der Frou Kätheli z’brichte. Er het’s verwändt gschickt gwüßt z’dräje, daß si bald uf syni Familieverhältnis, uf sys Vermögen und uf syni chances bi der Regierung cho sy. Bi de Zwöihundert isch er scho gsi, und dür syni Verwandte syn ihm alli Türen offe gstande, alli Stägetritte bis zum Schultheiß ufe. Er het sech nid uf ne plumpi Art grüehmt. Und was er vo syne politischen Ansichte zum beschte gä het, het eso tönt, daß d’Frou Kätheli sech gseit het, ihre Ma hätti dem Himmel danket, wenn er zu syr Zyt o nume zwee oder drei settigi Kollege gha hätti. Es isch nere rächt schwär um ds Härz worde, und wenn de alben ihri Blicken uf e Stöphi gfalle sy, oder uf Hüser am Wäg, wo si öppe dür schwäri herrschaftlechi Sorge 68 het glehrt kenne, so isch nere d’Frag ufgstige, öb ächt würklech nume der Herr Willading dä jung Herr instruiert und ga Hünige gschickt heigi, oder öb da nid e Höchere d’Hand im Spiel heig. Das het’s du mit sech bracht, daß sie zwar dem Stöphi hütt merkwürdig eitönig und truurig vorcho isch, daß aber der Herr Chronysen us ihrne wenige Worten öppis useghört het, wo ne het mache z’gloube, er findi bi der Frou Oberschti Zueneigung.
Si sy scho chly über d’Garnbuuchi use gsi, so ghört me vo hinde här es Roß cho z’galoppieren, und zwar i mene Tämpo, nid öppe vo mene Schuelgalöppli, sondere vo der Sorte, wo me d’Huefschleg nümme von enandere cha underscheide. Göb si nume Zyt gha hei, d’Chöpf use z’strecken und hindere z’luege, isch e Ryter a ne vorby gschnuußet, daß es Füür und Funke gstobe het und d’Chisligen uf all Wys und Wäg gfloge sy. Ds Zuederhandroß vo der Gutsche het hindenuus gwäjt und isch richtig mit dem lingge Huef über d’Strange cho, so daß me het müesse halte, für das wieder zwägz’mache. Der Ryter het mit der rächte Hand sy Huet uf e Chopf drückt und offebar mit der linggen allei nid möge gcho, für sys Roß z’stelle. Mit Müej und Not het er’s mögen an es Bort ufereise, wo-n-es du vo sälber isch blybe stah. Natürlech isch es der Herr Achshalm gsi. Er isch du zur Gutsche zueche gritten und het sym Kamerad mit dem Finger dröit. Dä het hälluuf glachet und ihm zuegrüeft: «Aber gäll, dir han i’s greiset!» Jitz het d’Frou Oberschti frylech gmerkt, daß der Herr Achshalm nid freiwillig dahinde bliben isch. Und wil si gseh het, daß er der Streich nid bös ufgnoh het, so het si i d’Heiterkeit ygstimmt 69 und ihrem Begleiter e liecht verdoulechi Strafpredig ghalte. Vo da-n-ewäg isch du der Herr Achshalm hinderhär gritte.
Z’Dießbach hei si nid gar viel mögen usrichte. D’Mühli, wo nid hätti sölle bouet wärde, isch scho im volle Bou gstande, so daß der Schloßherrschaft vo Hünige nüt anders überbliben isch, als ihri Rächt la z’fahren oder d’Sach vor e Richter z’zieh. Da het du d’Frou Kätheli der Herr Chronyse vo neren andere Syte glehrt kenne. Währeddäm der Herr Achshalm sech Müej gä het, ne guetwillige Verglych zwägz’bringe, het der Junker Chronyse, juschtemänt, für syr schöne Kliäntin besser z’gfalle, zigglet und ghäägglet und dröit, bis es nere-n-afange ganz heiß worden isch. Da isch nere du wieder ihri Lag so rächt dütlech vor d’Ouge cho. Si hätti sech nid gärn la der Vorwurf mache, daß si öppis vo de Herrschaftsrächte vo Hünige verlärbschet heigi, und doch hätti si ihres Rächt nie um e Prys vo der guete Fründschaft mit de Nachbare wellen erstryte. Lieber hätt si ihri Chleider vom Lyb wäg gä und Hab und Guet ybüeßt, als daß si grad das hätti welle verlüüre, was der Oberscht Wendschatz als sy chöschtlechschti Errungeschaft hinderla het: Treu und Gloube vo den Undergäbenen und Fründschaft vo de Nachbare.
Me het sech i däm Dießbach länger versuumt, als me dänkt het, und d’Sunnen isch scho hinder der Hube verschwunde gsi, wo üsi Gsellschaft sech wieder uf e Wäg gmacht het ga Hünige. Und derzue isch es hütt früecher Abe worden als sünsch, wil e schwarzi Wätterwand über der Stockhornchetti gstanden isch. Si sy zwar mit trochener Hut im Schloß acho; aber jitze het 70 d’Frou Kätheli ygseh, daß si dene Herre doch nid het dörfe zuemuete, hinecht no ga Bärn yne z’ryte, und so isch nere wohl oder übel nüt anders überblibe, als se no einisch über Nacht z’bhalte. Und si het gar keine Überredungschünscht bruucht az’wände. Aber im stille het jede vo dene beide Herre vom andere dänkt, es syg doch nüt gmacht von ihm, daß er wäge däm Bitzli Gwitter, wo dröit het, nid emal der Muet heig, hei z’ryte. Greut het’s aber keine, daß er dabliben isch, vowäge si hei du wieder einisch chönne gseh, wie nes ghörigs Gwitter über ds Land fahrt und sy gottefroh gsi, under mene solide Dach und hinder feschte Muure zuez’luege. D’Butzeschybli hei bi jedem Donnerschlag i de Bleifassunge gchlefelet, und d’Felläde het’s a d’Muure gschlage, daß es ein dunkt het, es sött se zu Spryße verschla. Wo ds Strübschte vorby gsi isch, isch me zum Tisch gsässe, und wil der Abe verrägnet gsi isch, het me sech Zyt gnoh. Es het niemer nüt derwider gha, wil d’Frou Oberschti gar verwändt e guete Wy ufgstellt het. Ja, es isch dene beide Herre nume z’gleitig cho, wo si ufgstanden isch und gseit het, si welli jitz ga luege, daß der Stöphi i ds Bett chömm und wärdi de di Herren im Saal ume träffe.
So sy du di Beiden es Chehrli allei im Saal gsässe, wo ne trüebi Öllampe grad gnue zündtet het, daß me bösdings d’Möbel, sowyt si nid grad um e Tisch ume gstande sy, het chönnen underscheide. Hätte di Herre nid der Saal am Tag scho gseh, so hätte si nid mögen erchenne, was zhinderscht näb em Kamin gstanden isch und albeneinisch ganz hübscheli tschäderet het. Es sy di beide Harnische gsi, wo scho sit uröppige Zyte dert gstande sy und wo scho mänge Gascht schier hei 71 gmacht sech z’förchte. Und warum hei si gchlefelet? Wil hinder der Muure vom Saal di unermüedleche Mühlireder gange sy.
D’Frou Oberschti isch bald umecho, und me het sech rächt guet underhalte, bis, ohni sech öppis derby z’dänke, der Herr Chronyse seit: «Me chönnti mängisch schier meine, es wäri hie unghüürig.»
«Warum», fragt d’Frou Kätheli, «heit Dir öppis dernah ghört oder gseh?» Der Herr Achshalm dütet mit dem Blick gäge d’Mühliwand und seit: «O nei, i gloube, es sygi nume d’Mühli, wo mer ghöre», und der Herr Chronyse fahrt furt: «Das mueß doch uf d’Längi unagnähm sy. Es wunderet mi, daß der Herr Oberscht Wendschatz di Mühli da het la stah!»
«O myn Troscht», seit d’Frou Kätheli, «das ghöre mir längschtes nümme. Me merkt’s erscht, wenn öppeneinisch ds Mühliwärk blybt stah.»
«Het me nid gseit, der früecher Müller heigi Anno Dreiefüfzgi mit de Bure konschpiriert?»
D’Frou Kätheli het g’antwortet: «Ja, es isch öppis eso gsi; aber i rede nid gärn dervo.»
Di beide Herre hei a der Stimm vo der Schloßherri gmerkt, daß si in en Ascht gsaaget hei, und hei vo sälber öppis anders afa brichte. Aber d’Frou Oberschti het einewäg nümme viel gredt, und wo si ändlech gseit het, me well Fyrabe machen und d’Lampen ufgha het, isch dem Herr Chronysen e tief melancholische Zug uf ihrem Gsicht ufgfalle.
Sobald si di beide Gescht het versorget gha, isch d’Frou Kätheli i ihri Stube gangen und het ds Schrybzüüg vüregnoh, für ihrem Papa en Etschluß kundz’tue, wo si en Ougeblick vorhär in aller Stilli gfasset het. — 72 Wo si dä Abe zu ihrne Gescht i Saal gangen isch, isch si sech einsamer und ratloser vorcho als je. I dene beide Manne het si halt doch Frömdi gseh, und ihres halbe Vermöge hätt si für ne guete Rat gä, wie si sech söll zum Junker Chronyse stelle. Und grad, wo-n-es se dunkt het, no sälte syg si vo Gott und Möntsche so verla gsi, und es stand nere da inne doch o gar niemer zur Syten als di beide hohle Harnischen und der Bruschtpanzer, wo einisch ds treuischte Härz drinne gschlage heig, da het der Herr Chronyse sälber se dra gmahnet, daß e gueti alti Fründin hinder der Saalwand sygi. Und mit däm sy nere d’Ohren ufgange für d’Stimm vo der Mühli, wo so mängs us der gueten alte Zyt het gwüßt z’brichte. Die het mit ihrer eitönige Wys d’Frou Kätheli gwarnet, öpperem ihres Härz ufz’tue, wo nid mit Rat und Tat bewise heig, daß er im Stand wär, ds Wärk vom Oberscht Wendschatz furtz’setze.
Am andere Morge het d’Frou Kätheli ihrne Gescht vo Härze danket für ihre Müej und se la abryte, ohni daß si dem einten oder dem anderen e bsundere Vorzug hätti gä z’verstah. Dem Herr Chronyse het si ne Brief a ihre Vatter mitgä, und dä het versproche, er well hütt no dem Herr Seckelmeischter sy Ufwartung mache. Es het ne dunkt, d’Frou Kätheli heig öppis Schalkhafts i den Ougen und um ds Muul ume, wo si-n-ihm der Brief gä het. Im Abryte het der Herr Achshalm sy Kamerad vo der Syte gschouet, und wo-n-er gseht, wie glücksälig der Junker Chronysen i di früschgwäschni Landschaft use luegt, het er sech gseit: «Ähä, ähä, mit dem Prozäß isch es nüt, aber unverrichteter Sach chöme mer doch nid ga Bärn.»
73 Besserer Luun als di zwee a däm Morgen isch no nid mänge dür ds Bärnerland gritte. Z’zytewys hei si sogar afa singe. Aber nah-ti-nah isch es gruusam heiß worde, und wo si der Bollholzstutz uuf gritte sy, isch ne der Schweiß i hälle Bech über ds Gsicht ab grunne. Im Hüehnliwald hei si Beidi so gnue gha, daß si eis worde sy, si welle chly abstygen und a Schatte ga lige. Si hei ihri Roß i Wald yne zogen und an es Tannli bunden und sich sälber der Längi nah i ds weiche Miesch gstreckt. Der Herr Achshalm het sy mächtige Filzhuet uf ds Gsicht gleit, wil albeneinisch e glaarige Sunnestrahl zwüsche de Tanneschte düren ihm uf d’Nase zündtet het. Und wil er sech e Zytlang muusstill gha het, het der ander gmeint, er schlafi. Der Junker Chronysen isch fascht vergyblet, z’wüsse, was er für ne Botschaft im Sack tragi, und, göb’s lang gangen isch, het er der Brief davorne gha und gäge d’Sunnen uf all Wys und Wäg umedräjt, ohne z’merke, daß der Herr Achshalm under sym Filzhuet vüreglüüßlet het. D’Frou Kätheli het nid grad es Pfund Pütschierwachs a ihre Brief verschwändet gha, und so isch es nid gar lang gange, bis der Brief o würklech offe gsi isch. Jitz dunkt’s der Herr Achshalm, sy Fründ machi nöue so Bollouge und luegi gar nümme so verliebt dry. Ja, dem Herr Chronysen isch sogar e Süüfzer etwütscht, wo-n-er sech wieder ganz i ds Miesch gleit het. Er het sech uf di linggi Syte dräjt und dem Herr Achshalm der Rügge gchehrt. Der Brief het er a mene Zipfeli offen i der rächte Hand gha und albeneinisch wieder e Blick dry gworfe. Der Herr Achshalm het’s under sym Filzdechel vor Gwunder fascht versprängt. Der Junker het nid gmerkt, daß d’Hand vo sym Reisgfährte wie ne 74 Schlange dür ds Miesch chunnt cho z’graaggen und isch, wie vo mene Gueg gstoche, ufgschosse, wo plötzlich der Brief ihm us der Hand grupft wird.
«Halt, gib häre!» het er brüelet und isch ufgsprunge. Aber äbeso gleitig isch der ander uuf gsi und mit dem Brief dür d’Tannen y gsprunge. Gar wyt isch er nid cho. I mene Tannewald git es z’viel Wurzle, als daß einen ob allem Springen e Brief läse chönnti. Undereinisch isch der Herr Achshalm uf em Buuch gläge, und der ander isch eso wüetig hinder ihm här cho, daß er grad über ihn übere pürzlet isch. Und du het sech der Herr Achshalm büüchligen im Miesch umdräjt und het sym Verfolger wellen etwütsche; aber so gleitig isch er nid gsi, daß ihm das glunge wär. Der Junker het sech uf ne gworfe, und so hei si sech zwüsche de Tannen umetröhlet, währed di beide Roß mit gspitzten Ohre zuegluegt und nid begriffe hei, was ihri Herren acho isch. Ändlech het der Herr Chronyse sy Brief ume gha. Aber wie het dä usgseh? — Nu, a sy Adrässe bracht hätt er ne sicher nid; aber ds Ergerlechschten isch ihm gsi, daß der Herr Achshalm ob däm Hoselupf halt doch Zyt gnue gfunde gha het, für d’Houptsach z’läse, und daß er nid viel het gwüßt usez’gä, wo jitz der Herr Achshalm hinder nere Tanne vüre güggelet und mit dem gröschte Triumpf seit: «Ähä, gäll, dir han i ds Ybschließen umegä!»
Läng isch der Brief nid gsi. Es het drinne gheiße:
«Meyn lieber Vatter!
Für den mir gesendten Bystand danke ich Euch von Hertzen. Hatt aber ze meym Verdruß nüt gholfen, weilen di Mülli z’Dießbach schon bald under Dach und 75 wir nit mechten kommen, es Ihme jetzo noch ze verheben. Hatt mir überdem gschinen, es seye denen Herren mehr umb ander Ding ztun. Ihr habet woll den schönen Junker artig brichtet. Wenns weyter nüt brauchen tet wan einn guten Gsellschafter und Kameraden, hätt er wol mögen ankommen. Aber menger Vogel ist schön gfideret, gleychwoll aber keinn Adler und der glenzigist Enter gilt mir nit viel, maaßen er mir nit hoch gnug fleugen könnt. Drum mögend Ihr den Junkeren z’Bern bhalten.
Ich bleyb das Eüre
Kätherli Wendschatz.»
Der Herr Chronyse het di Botschaft mit Ingrimm zsämegchnuuschtet, wieder ufgrollet und i hundert Bitzli verrisse, währeddäm der ander vor Lache sech der Buuch gha het, und zletscht, wo si wieder ufgsässe sy, het der Herr Chronyse sälber afa lachen und gseit, es syg am Änd es Abetüür gsi wie nes anders und das no nes luschtigs und zwee Tag gueti Läbtig. Aber der Herr Achshalm söll sech in acht näh und z’Bärn öppis dervo la merke!
Viertes Kapitel
So rosig wie ihrne beide Gescht isch es a däm Morge der Frou Kätheli nid juscht z’Muet gsi. Der Himmel isch zwar über Hünige nid minder blau gsi als gäge Bärn abe. Und na der Gwitternacht het alles grad no einisch so früsch und saftig usgseh. Ds Gras isch ja gstande, so dick, daß me mit der Sichle schier nid derdür cho isch. Aber wär weiß, villicht het juschtemänt alli di Herrlechkeit der Schloßherri wieder i ds Bsinne bracht, daß im ganze Wäsen äbe doch d’Seel fähli. Und was am vordere Tag i ihrem Härz wieder erwachet isch, het nere jitz, wo si’s vo der Hand het gwise gha, vo neuem afa wehtue. Si isch sich sälber vorcho wie nes wäggworfes Guet. Si het wohl gwüßt, wieviel Liebeschraft i nere versteckt glägen isch. Scho mänge Ma — und gwüß nid leidi drunder — het si gschickt ga Band houe, und si het sech ybildet, si wüssi, warum. Aber geng und geng wieder isch es erwachet i nere, geng isch d’Frag wieder uftouchet, ob si eigetlech rächt ta heigi, Wittib z’blybe. Hütt isch du no d’Überlegung derzue cho, daß si eigetlech es Herrschaftsrächt ybüeßt heig mit däm Mühlihandel, und mit ihrem übermüetige Briefli heig si ihre Vatter vo neuem beleidiget.
Ja, si het gar nid so heiter dry gluegt, wie der Himmel, wo si nam Abryte vo dene Herren isch ga luege, ob ds Gwitter ihri Rosen arg verstrublet heig. Chuum isch si derhinder gsi, so hei d’Hünd im Hof agä, und das wüescht; es het se dunkt, si tüeje ganz aparti hässig. Wo si geit ga luege, het si grad begriffe: Der Chychi-Gläis 77 vo der Tanggelen isch cho z’tschirgge, e verhudlete Buur; wo afange geng der Ate vo nere Wuche het müesse zsämespare, für vom Lochebärg zum Schloß abez’cho. Sys Gschlarp und sys Schnubbe hei d’Hünd geng ganz bsunderbar ghelkt. Und natürlech, für nüt isch dä alt Ma nid cho.
«Was fählt, Gläis?» het d’Frou Oberschti gfragt.
Chchch — chchch — chchch het er gsaaget. «Dsch Dach isch mer am Ygheie, sch het’sch nächti schuderhaft erhudlet. Wiisch, der Dachstueu isch düryhe gfuulet u murb, er broschmet ume so u u dsch Wascher luft mer i d’Stuben ache — chchch — chch.»
«Aha gäll, das het enandere nid gärn, du und ds Wasser! Du schmöcksch aber nid am beschte.»
Der Chychi-Gläis het wohl gwüßt, was d’Frou Oberschti mit däm het welle säge, het nere geantwortet, wie wenn sie würklech gseit hätti, was er erwartet het, und gseit: «Nii, nii, gwüsch nid, Frou Oberschti.» — Der Stöphi, wo underdesse derzue gloffe gsi isch, het ob der Antwort schuderhaft müesse lachen und het wellen afa Gspaß trybe mit dem Gläis; aber d’Mama het ihm’s verwise: «Gang, säg ne, si söllen ihm z’ässe bringe!» Der Stöphi het gwüßt, was das het welle säge, nämlech, wenn er sy Gspaß mit däm Ma well ha, so syg er hie nid erwünscht. Er isch flugs i d’Chuchi ga befäle, me söll z’ässe bringe, und isch im Huus blibe.
«E e!» het d’Frou Kätheli fürgfahre, «gib mer nid öppis a. Du hesch aber Brönnts im Mage.»
«Mm, wiisch, i bringe’sch haut nid usch de Chliideren usche. — Ha scho lang lang nüt meh gnoh.»
«Ja ja, wie chäm’s de i d’Chleider? — Aber säg, was wottsch eigetlech?»
78 «Em äbe — i hätti d’Frou Oberschti weue gfragt ha, öb schi nid öppen esch vürigsch Tandli hätt, für dsch Dach zwägz’mache.»
«I will de der Fritz schicke cho luege, und dernah, wenn d’wottsch Ornig ha und nüt schnapse — versteisch? — so wei mer de luege.» —
Underdesse hei si us der Chuchi z’ässe bracht, und d’Frou Oberschti het dem Chychi gseit: «Läb wohl, und stell di brav!» Si het ihm chuum der Rügge gchehrt gha, so het er i sy Chachle brummlet und derzue mit dem Löffel drin ume gnüelet: «Läb wou — läb wou, mit wasch donnersch söu üseriine wou läbe — donner — donner?»
D’Frou Kätheli het nachhär der Stöphi häregnoh und ihm e ghörigi Lätzge gä. E Wohlerzogene lachi nie über d’Bräschte vo arme Lüt und am allerwenigschten e Junker über ds Eländ vo dene, wo uf sy Hülf agwise syge. «Jitz geisch dä Namittag mit dem Fritz i d’Tanggelen ufe, luegsch dä Schaden a und chunnsch mer cho brichte. Aber du sott ordlech sy mit dene Lüte und sottsch der Schade sälber aluege. Der Fritz söll der hälfen und rate, aber i wott de wüsse, was du gseh hesch. Du muesch o lehre d’Herrschaft füehre, wie dy Vatter se gfüehrt het. Und es mueß mit Grächtigkeit und mit Erbarme gscheh, wenn öppis derby söll usecho.»
«Aber amene settige Hudilump und Schnapser?» meint der Stöphi.
«Du muesch äbe dänke, daß settigi d’Hülf dopplet nötig hei. Derfür hei mir meh Verstand übercho, daß mer für settigi Trappeni chönne dänken und luege. Das heißt regiere. — Wenn der Chychi-Gläis verlumpet isch, 79 so müesse mer jitz derfür sorge, daß syni Chinder descht besser wieder vürchöme.»
D’Frou Oberschti isch ob däm wieder i ihres Täller cho, wie me so seit. Si heig doch rächt gha, der Junker Chronyse z’verschicke, het si gfunde. Zletscht und am Änd blyb si Herr und Meischter z’Hünigen und chönni am beschten ihri Buebe brichte, wie’s gah müeß. Ganz ds Gäggels isch si worden ob em Gedanke, daß nere hütt — zum erschtemal wieder sit dem Tod vo ihrem Ma — der Humor uf ds rächte Trom ghulfe heig.
Am Namittag, wo der Chychi-Gläis vor sym verhudlete Huus der Bärg ab luegt, gseht er der Schloß-Fritz mit dem Junker Christoph derhär cho. Da fat er a flueche. Di vertatterete Füüscht het er gäge Fritz usgstreckt und brüelet: «We nume der Tüüfu ne wurd verblitzge, dä Schloßhung, dä verfluecht Spion! Du chunnsch mi nume cho wörgge, du Kujoniercheib. I wiisch scho, wasch dasch gä söu. Der hingerscht Chrumme cho erläsche chöme schi iim, di Bluethüng, u we schi nüt finge, scho muesch me no uf d’Strecki.»
Di Beide vom Schloß sy nächer cho, und der Gläis het für guet gfunde, ne der Rügge z’chehre. Vo hinde het er usgseh, wie wenn er sit Jahr und Tag mit dene glyche Zwilchchleider über sys Husdach ab gschlittlet wär. Das wär zwar hütt nümme müglech gsi, wil das Dach eso volle Löcher isch gsi, daß er zächemal für einisch i di lääri Büni und dür di murbi Brügi i Dräck vo syr Bhusig abgetätscht wär. Ds Schönschten am ganze Huus isch di saftig-grüeni Mieschdechi gsi, wo ds Ganzen überzoge het. Uf der Bschüsi, wo no vo der bessere Zyt här vor em Huus gsi isch, hei sech es paar verchuzeti und verdräcketi Chinder dasumetröhlt und 80 hei gseit, der Ätti syg hinder em Hus. Dert hinde, zwüschem Bärghang und däm Huus, het me nid gwüßt, wo der Mischthuufen ufhört und wo ds Huus afat, und d’Yfahrt, wo über das Chaos überen i ds Dach gfüehrt het, het weder Dach no Bode meh gha. Der Gläisch isch drunder gstande, me het nid gwüßt i weler Güllen er ds Spiegelbild vo sym Eländ well gschoue.
«La gseh, Gläis!» ruret der Schloß-Fritz, «chumm zeig, was fählt!»
«Gschehsch nid schäuber? — Chunnsch doch nume für der Regierhung z’mache. Wasch fäut — wasch fäut —! Chasch nid d’Ugen uftue?» So het der Gläis vor sech anebrummlet und isch ds Bord uuf gchychet, für vo dert uf ds Dach z’zeige. Der Fritz und der Stöphi sy zum Gläis ufe, und währed si zsäme das Dach agluegt hei, het sech hinder em Gläis e Kuppele gwunderigi Chinder gsammlet, eis geng erger verhudlet als ds andere. Druufhi sy si ds Huus vo inne ga aluege. Da het me du etdeckt, daß keis Fänschter meh ganz gsi isch und daß me wäg em Dürzug z’zytewys i Stall züglet isch und daß underdessen i der Stube niemer de Hüehner gwehrt het, so daß Stall und Stuben underenandere grüehrt gsi sy und d’Chuchi zwüscheninnen öppis vo beidem gha het. Eis hei di Gmächer alli gmein gha: i allne het me Chinder gfunde. Und wil der Stöphi und der Fritz nümme drüber cho sy, weli daß si scho gseh hei und weli nid, hei si di ganzi Trybete vor em Huus mache zsämez’cho.
«Sy das alles dyner?» het der Fritz gfragt. (Es sy dryzächni gsi.)
«Nii, discher zwü schy vo äim.»
«Vo wäm?»
81 «He vo Chrigu!»
«Wo isch de dä?»
Der Gläis het mit de Hände dütet, er syg under em Bode. «Er wär Ännis erschte Ma gschi.»
«Wo isch Änni?»
Der Gläis macht di glyche Zeiche wie vori.
«O gstorbe?»
«Ja.»
«U jitz? Du hesch ja no ne Frou?»
«Mm.»
«Sy de die alli vo Änni?»
«Mm.»
«Vo wäm de?»
«He, di sächsi da schy vo Stüdi, we d’aus wüsche wosch, donnersch Gwungerchratte!»
«Wo isch de Stüdi?»
Da macht der Gläis zum drittemal ds Zeiche vo begrabe sy. Der Fritz schüttlet der Chopf. Der Gläis hingäge het du gfunde, er well jitz grad alles säge. «Discher zwü u dert dä Bueb schy vo Chrigu u Änni u dä Bueb da u äis Miitschi u discher zwee da schy vo mir u Änni u di angere vo Stüdi, u zwee vo Chrigu schaffen im Tüfmoos, die schy nümme dahiimme.»
«Wär macht der de d’Hushaltig?»
«Dasch da.»
«Los du, säg! Hesch se-n-alli agä?»
«Ja.»
«Bim Pfarrer, z’Dießbach?»
Jitz isch der Gläis ganz verläge worden und het nüt meh welle säge.
«Du bischt e Luschtige du! — Jitz chasch de flätig mit nen übere, süsch git’s de öppis angers.»
82 Mit däm sy du der Stöphi und der Fritz wyters. Was ne der Gläis nachegwoulet het, würdi zur Bildung vom verehrte Läser nüt bytrage.
Der Stöphi isch mit der vollen Überzügung hei cho, daß är da für di andere Lüt müeß dänken und sorge, und het syr Muetter Vortrag ghalte. Me sötti das ganze Pack da oben usruumen und e chly i d’Chefi tue, und derwyle sött me ne ds Huus useputzen und wieder chly zwägmache. D’Tanggelen isch einisch ds Eigetum gsi vom Gläis. Aber dür ds Trinken und d’Unornig isch ihm Hab und Guet scho längschtes us de Finger grütscht und sym Houptglöubiger, dem Dessigkofe-Buur, verfalle gsi. D’Frou Oberschti het Freud gha am Yfer vo ihrem Sühnli und sech etschlosse, dä Handel fescht i d’Finger z’näh, für dem Stöphi grad z’zeige, wie me regieri. Si het der Dessigkofe-Buur uf ds Schloß bschickt und ihm e ghörigi Lätzge gmacht, daß är i sym Eigetum es settigs Ghudel toli. Aber der Dessigköfeler isch nid e chummleche gsi. «Di Sach isch, wie si isch, Frou Oberschti», het er g’antwortet, «i verma mi dessi nüt. I ha mi verfluechet, i tüej eke Zuunstäcke meh dert ufe, solang Gläis drin isch. Es geit libermänt alls z’Schande by-n-ihm. Er isch e Suufhung un en Uflat...»
«Ja, aber a menen Ort mueß men afa Ornig mache», meint d’Frou Kätheli, «derfür, daß i ds Huswäsen Ornig chunnt, will i de scho sorge. Aber ds Huus isch dys, und da hesch du derzue z’luege. Das Dach mueß plätzet sy, und zwar no dä Summer. Holz derzue will i mira de gä.»
Der Dessigkofe-Buur het gseit, er well sech de no bsinne, aber gäb daß d’Ärnt übere syg, heig er nid der 83 Wyl. Und uf em ganze Heiwäg het er dem Stoub uf der Landstraß erzellt, ender schryß er di ganzi Hütte z’Boden, als daß er öppis dranne zwägmachi, scho nume daß die vom Schloß nid meini, si mög alles erzwinge.
Für d’Sach nid la yz’schlafe, het du d’Frou Kätheli befole, me söll der Gläis mit der ganze Trybete vo syne Chinder ga Dießbach füehre, für la yz’schrybe, was no nid ygschribe syg, und de o grad la z’toufe. Der Herr Pfarrer Gryph isch zwar afange chrank und chrächelig gsi, aber er het e Hälfer gha, wo zur Sach gluegt het. So isch du ei Tag bald nam Heuet der Junker Stöphi mit dem Vikari, mit dem Schloß-Fritz und mit dem Jeger vom Schloß gäge d’Tanggelen ufbroche. Si hätte der Vikari sölle daheime la, vowäge, sobald me dä het gseh arücke, hei si dobe gmerkt, wo’s use wott, und du het’s gheiße: Usryßen und flieh! Es isch grad gsi, wie wenn men Öl in es Wäre-Näscht schüttet. Us allne Löcher sy si dervo pächiert. Di Gröschte sy gäge Lochebärgwald ufe, anderi gäge d’Chisen abe, wieder anderi über e Wolfacher gäge d’Hube zue. Nume di Chlynschte hei nid gwüßt, wo uus. Si hei brüelet, wie wenn me se läbig wetti brate, eis isch umtrohlet, es anders hinder en Ofe gschloffe. Der Vikari, wo se zerscht het gseh flieh, isch nen i länge Gümp gäge Wolfacher nache, der Jeger ds Bord uuf, der Stöphi der Bärg ab, und der Schloß-Fritz het’s mit dem Gläis ufgnoh, wo sech no bsunne het, öb er mit dem Charscht uf di Schloßmannschaft z’dorf well. Eine vo de chlynschte Buebe het dem Vatter mit nere Mischtgable z’Hülf welle. Aber der Schloß-Fritz het Vatter und Chind etwaffnet und mit dem Gläis afa 84 brichte, er söll jitz nid d’Chueh machen und sech dryschicke, es gang ja nid a ds Töde. Der Gläis isch ob em Chychen und Flueche vor en Ate cho und het zletscht afa pläre. Nahti-nah sy di andere vo der Verfolgung umecho; aber si hei nume di halbe Chinder mögen erjage. Mit denen und mit dem Gläis sy du der Vikari und der Jeger ga Dießbach. Es isch e truurigen Ufzug gsi. Schueh het keis einzigs anne gha, und o sünsch sy si halbblutt gsi. Di andere het men ersch bi längem o no erwütscht und zum Pfarrer bracht. Vo Gläises eigete Chinder isch no keis im Toufrodel gstande. Und wil me vom Gläis ekei Bueß hätti chönnen ytrybe, so het’s gheiße, er müeß i Turm. Aber d’Frou Oberschti het befole, me söll ne de erscht ysperre, wenn für d’Chinder gsorget syg. Und wil me doch rätig gsi isch, mit der Wirtschaft i der Tanggelen obe müeß es jitz ufhöre, het si uf der Stell mit de Bure zringsetum afa rede, für dene Chinder Plätz z’sueche. Ds Meji, der Bänzli und der Franz het me grad uf ds Schloßguet gnoh.
Das isch ds erschte gsi, wo dem Töldi ufgfallen isch, wo-n-er i der Ärnt einisch mit sym Fründ, dem Viktor vo Büre, z’Visite cho isch. Der Stöphi het grüüslech Freud gha und nid gnue chönne brichte, was alles gange syg und wie-n-är der Junker machi und regieri. Es isch ihm gar nid z’Sinn cho, daß der Töldi da dranne chönnti übel läbe. Nu, es isch o nid so bös gange, wil der Töldi dasmal der Chopf vo öppis anderem voll gha het. Er isch nämlech nid nume ga Hünige cho, für sym Fründ z’zeige, wie-n-es a nere Sichlete luschtig zuegangi. Der Houptzwäck isch gsi, der Mama dä Fründ vorz’stellen und de ganz hübscheli az’pöp-perle, 85 was «me» derzue würdi säge, wenn der Töldi der Gluscht achäm — in es Regimänt yz’trätte. Daß das syni Häägge chönnti ha, het er ja gwüßt. Es isch ihm nid unbekannt blibe gsi, daß us der holländische Wärbung vom Herr vo Bostette nüt worden isch, und was der Herr Seckelmeischter vom französische Dienscht dänki, het er o gwüßt. Aber der Töldi het dänkt, wenn d’Mama Oberschti sech derzue würdi verstah, daß er mit sym Fründ gieng, so chönnt ihm de der Großvatter nacheluege. Frage chönni emel nüt schade.
Der Töldi het das undernoh i mene Momänt, wo’s ne dunkt het, es wär jitz alle Grund vorhande, daß d’Mama rächt, rächt gueter Luun sygi. Es isch gsi, nadäm me di letschti Garben under Dach gha het und d’Sichlete mit allem, was drum und dra ghanget isch, ganz ohni Verdruß abgloffe gsi isch. Da sy si im Wasserschlößli gsässen und hei mit Luscht ihri Blicken über di abg’ärntete Fälder la spaziere. Und du hei si losgä. Der Viktor het vora sölle, für d’Frou Oberschti mit syne récits vom französische Dienscht yz’seife. Si het sech gschine z’interessiere derfür, het aber nüt derglyche ta, daß si gar bald gmerkt het, wo das use söll.
Dem Töldi het ds Härz gchlopfet, und wär weiß, ob er’s über sech bracht hätti, sys Begähre vorz’bringe, wenn nid d’Blicke vo sym Fründ ihm gseit hätte: «Nu, rück jitz use! I ha my Sach gmacht.»
«Was würdet Dir säge, Mama», chunnt’s ändlech mit schlächt versteckter Emotion us em Töldi vüre, «Wenn i o für ne Zyt kapitulierti?»
«Du hesch doch nid scho öppis ygfädnet?»
«Nei, nei.»
86 «E nu, ’s isch guet. — Einschtwyle wird da nüt druus. I hat nüt dergäge, daß de chly i d’Wält use geisch. Aber, wo wettisch jitz hi? Wie-n-i ghöre, isch niene gueti Glägeheit i reformierte Ländere.»
«I gieng halt mit mym Fründ ga Paris», meint der Töldi, jitz scho chly muetiger.
«Vo däm isch gar kei Red. I gibe’s nie zu, daß eine vo euch beidnen i katholischi Dienschte geit. Das muesch de der ganz us em Chopf tue!»
«Aber loset, Mama...»
«Nüt, nüt, i wott nüt ghöre dervo.»
«Aber, Mama, es isch doch mänge guete Proteschtant dinne — und my Fründ da?»
«I chan Ech versichere, Frou Oberschti», hänkt jitz der Viktor y, «mer sy gwüß nid schlächti Proteschtante, und mer hei nie nüt gha z’lyde.»
«Das ma ja sy», seit d’Frou Wendschatz, «und i will nid en Ougeblick zwyflen e Euer reformierte Gsinnung; aber e Suhn vom Oberscht Wendschatz geit nid in es Regimänt i katholische Lande. — Punktum.»
Di beide junge Herre hei gmerkt, daß nüt z’erchähren isch und hei solang verläge gschwige, bis d’Frou Kätheli se zu mene Spaziergang ygladen und öppis anders uf ds Tapet bracht het.
Dem Töldi het si du under vier Ouge no gseit, wenn nüt anders derzwüsche chömi, so söll är im Früehlig einschtwyle wieder ga Hünige cho, damit er alles schön im Oug bhalti, und zwüschenyne gäb sech de scho Glägeheit, no chly z’reise. — Aber vo französischem Dienscht well si nüt wüsse.
So het sech der Töldi bald wieder mit dem Gedanke vertrout gmacht, i sy Herrschaft ynez’wachse. Und wil 87 ihm eigetlech Land und Lüt lieb gsi sy, so isch es ne nid so schwär acho, sech dry z’ergä und sy Fründ allei wieder ga Paris la z’gah. Meh und meh het’ ihm yglüüchtet, dem Wunsch vo der Frou Oberschti z’willfahre. Er het im stillen agfange, sech z’Hünigen en Idealstaat usz’dänke, was ihm um so ringer gangen isch, wil er ja bis dahi eigetlech wenig Unagnähms erläbt gha het. Isch öppis chrumm gange, so het das d’Frou Oberschti troffe. Är als Bueb het sech nüt druus gmacht. Und derzue sy d’Lüt i der ganze Herrschaft us guete Gründe fründlech gägen ihn gsi. Er het jede Chratzfueß und jedes guete Wort für bari Münz gnoh. Ja, i däm glückleche, sunnige Zrüggdänken a syni Buebejahr het er sech scho so mit Hünige, mit sym Hünige, verwachse gspürt, sech scho so i sy künftigi Rollen yne vertieft, daß er bereits e chly epfindlech worden isch, wenn öpper anders e Gedanke kundgä het, wo mit syne Tröume nid gyget het. Am wenigschte het er sech vo sym Stiefgroßvatter la brichte, wo doch wahrhaftig vom Regieren öppis verstande het. Aber im Töldi het der Idealismus vom Oberscht Wendschatz — frylech i gar mängem no lätz verstande — wieder afa ufläbe, währed der Herr Seckelmeischter Willading im Glöis vo läng erduureter Regierungschuscht geng herter und styfer worden isch. Einisch, wo di Beide rächt i ds Dischputieren yne cho sy und der Töldi gseit het, me sötti meh Lüt vom Land la mitrede, isch der Herr Seckelmeischter güggelrot worden und het sy Zögling abrüelet: «Ach was, dumms Züüg! Üsereinen isch o einisch jung gsi, und üs isch o mängs z’Sinn cho, aber me het sech nid ybildet, me müeß den alte Lüte ga d’Lätzge mache.»
88 Settigs isch mängisch vorcho und het Großvatter und Großsuhn enandere nid juscht neecher bracht. Es hätti alles no einisch nid viel gha z’säge; aber der Töldi het halt gwüßt, daß sy Vatter und der Herr Willading enandere nid hei möge lyde, und so isch i sym Härz der Wunsch, vo sym Stiefgroßvatter furt und i sys Hünigen use z’cho, geng chreftiger worde. Das isch meh und meh ds Land vo syr Sähnsucht worde, und nume die Ussicht het ihm d’Geduld gä, sech z’lyde.
Nid gar lang, nadäm di beide junge Herre vo Hünige zrügg gsi sy, isch a mene schöne Morge gar e stattlechen Offizier i französische Dienschte bi ds Herr Willadings agrückt. Es isch der Oberscht Stuppa gsi, e Bündner vo Geburt, gar e martialischi Erschynung und doch vo üsserscht fyne Maniere. Er het mit dem Herr Seckelmeischter wichtigi Sache gha z’verhandle, und der Töldi, wo sech natürlech für dä berüehmt Ma interessiert het, het sech vo der Frou Seckelmeischter gwüßt en Uftrag a ihre Ma z’verschaffe, so daß er di schönschti Glägeheit gfunde het, ne vo naachem ga az’luege. Meh het er gar nid im Sinn gha und wär jedefalls grad wieder zur Stuben uus. Aber di glänzendi Erschynung het zur Folg gha, daß der Töldi nid grad pressiert het. Und so guet wie der Töldi dä Offizier bewunderet het, so het der Oberscht Stuppa sy Freud gha a däm schlanke junge Ma. Er het ds Gspräch mit dem Herr Seckelmeischter underbrochen und gfragt, wär dä Jüngling sygi. Uf das hi het sech der Töldi gägen ihn gchehrt, e liechte serviteur gmacht und i der Erwartung, daß er dem Oberscht vorgstellt wärdi, syni füürige dunklen Ouge mit nere chly widerwilligen Ergäbung uf dä grichtet.
89 «Das isch der eltischt Suhn vom Oberscht Wendschatz, vo mym Schwigersuhn, wüsset Der, wo anno sächsefüfzgi z’Vilmerge gfallen isch», seit der Herr Willading.
«Das wär ganz öppis für üs», meint der Oberscht, und zum Töldi seit er: «Voyons, Junker, hättet Dir nid Luscht, e chly i d’Wält use z’cho?» — Und, ohni en Antwort vom Töldi abz’warte, richtet er sech wieder a Seckelmeischter, blinzlet nen a, wie wenn er ne wetti in es Gheimnis ynezieh, und seit: «I wett Ech das arrangiere. Wenn’s Ech rächt isch, so will i für nes Patänt luege.»
Das isch natürlech kei eisytigi Gfelligkeit gsi. Was der Oberscht vorhär vom Herr Seckelmeischter het begährt gha, het der Töldi nid chönnen errate. Er het nid wyters dadrüber nachedänkt. Vo der Proposition vom Oberscht isch er chly übernoh gsi und het nid grad en Antwort gfunde. Aber i Sinn cho isch ihm underdesse, was vor wenige Monete der Herr Seckelmeischter zum Herr vo Bostette gseit het.
Es isch en Ougeblick ganz still gsi i der Stube. Jede het für sich nachedänkt, bis der Herr Seckelmeischter sech undereinisch gäge Töldi chehrt und seit: «Tschja, es chunnt druuf a, ob du Luscht hesch!» Da isch i ds Töldis Härz öppis vor sech gange, und us allem sit Monete zsämegsparten und müehsam überwundene Groll isch es wie ne Flamme vo Haß und Zorn ihm i Chopf gschosse. «Nei», seit er, und derby het er syni Blicke mit wildem Zorn uf e Herr Seckelmeischter grichtet, «i wott nid, wil i weiß, daß i der Mama e große Verdruß miech.»
Währed di beide Herre sech verwunderet agluegt 90 hei, het der Töldi sys Komplimänt gmacht und isch verschwunde. Der Herr Seckelmeischter het ergerlech der Chopf gschüttlet, wie wenn er der Trotz vo sym Stiefgroßsuhn nid würd begryfe. Der Herr Stuppa hingäge het gseit: «Alle Reschpäkt! Alle Reschpäkt! Aber da mueß i jitz schiergar säge, es wär schad, so eine mitz’näh.»
Me cha sech dänke, daß der Töldi di verschidene Türe bis zu sym Cabinet nid grad übermäßig sorgfältig hinder sech zueta het. D’Frou Seckelmeischteri, wo’s im stille geng meh oder weniger mit ihrem Pensionär gha het und scho mängisch bi ihrem Ma für ihn ygstanden isch, het gmerkt, daß öppis chrumm isch und isch dem Töldi nachegange. Si het nen am Fänschter gfunde, wo-n-er sy Trotzchopf uf d’Ellböge gstützt und über d’Decher ewäg gluegt het. Wil dusse grad Lärme gsi isch, so het er nid gmerkt, daß öpper i d’Stube chunnt, bis ihm d’Frou Willading ihri schmali runzeligi Hand uf d’Achsle gleit und ne gfragt het, was ihm fähli. Der Töldi het zerscht mit bösem Blick umegluegt und isch uf em Punkt gsi, sym Zorn i böse Worte Luft z’mache. Aber wo-n-er d’Frou Willading mit ihrem güetige Gsicht vor sech gseht, het er nid grad chönnen antworte. Erscht uf di zwöiti Frag vo syr Pflegmuetter hi het er Wort gfunde. «I wott hei, ga Hünige, und das no hütt», het er gseit und Miene gmacht, grad syni Sibesache welle zsämez’packe. D’Frou Willading het ne zerscht e chly la i der Stuben umerönnen und ne nume mit ihrne verwunderete Blicke verfolget. Wo du di allererschti Töubi übere gsi isch, nimmt si ne bim Arm und seit ihm i ihrer rüejige korräkten Art: «Allons, allons! Was söll das vorstelle, 91 me lat sech nid eso la gah!» Der Töldi het probiert, sech zsämez’näh; aber es het ihm no nid grad welle grate, e reschpäktvolle Ton z’finde. «He nu, ’s isch emel wahr», het er afa ufbegähre, «i weiß jitz, was i hie z’erwarte ha und für was me mi nimmt. Vor nes paar Moneten erscht het der Großvatter — i ha’s mit eigeten Ohre ghört — zum Herr vo Bostette gseit, er welli de scho derfür sorge, daß kei junge Bärner, wo no öppis nutz sygi, i französische Dienscht agworbe wärdi, und vori, wo der Oberscht Stuppa ne fragt, öb er würd erloube, daß i mit ihm gieng, da het er mi — i cha’s nid anders säge — ohni sech nume lang z’bsinne, eifach härebängglet. I bin ihm also nid emal wärt, was e Verwandte. — Was söll i o no hie?»
«Aber, Töldi», seit d’Frou Seckelmeischter, «du muesch nid geng alles vo der böschte Syte näh! Das het der Großvatter sicher nid eso gmeint. Er het villicht dänkt, er mach dir e großi Freud dermit. Du hesch ja meh als einisch gseit, du würdisch gärn Offizier und wettisch am liebschte grad mit dym Fründ vo Büre ga Paris gah. Calmier du di nume chly. Du hesch das sicher lätz ufgnoh.»
Der Töldi isch würklech uf das hi wieder e chly rüejiger worde, aber numen ussedüre. I sym Inneren isch alles verrisse gsi, was ne no a sy Großvatter het bunde gha. Und mit neren Ungeduld, wo geng größer worden isch, het er agfange d’Tage zelle bis z’Oschtere, wo-n-er de z’grächtem wieder ga Hünige het sölle. Ja, er het a menen Ort i der Fänschternische, wo-n-es nid grad ufgfallen isch, e ganze Kaländer vo afangs Wymonet bis zur Oschteren a d’Wand gschribe. Und jede Morge, wenn er e Tag isch ga dürstryche, het 92 er mit sehnsüchtige Blicke gluegt, was es hinder em Ballebüehl für Wätter machi und zwüscheninnen isch er mit syne Gedanke meh z’Hünige gsi als z’Bärn.
Und es isch grad gsi, wie wenn d’Frou Kätheli z’Hünige di sähnsüchtige Blicke gspürti, oder wie wenn der Luft d’Gedanke vom Töldi um ds Schloß ume trüeg. Aber was einisch isch usgmacht gsi, das het ohni Not nid sölle g’änderet wärde, und solang der Töldi z’Bärn no öppis het z’lehre gha, het si ne nid welle vo ihrnen Eltere furtnäh. Das isch ihre mängisch o schwär gfalle, und öfters het si ne Süüfzer zum Himmel ufgla: Verhüet mer um alles i der Wält, daß si ne verfüehre zum französische Dienscht!
Ganz ungsinnet überchunnt Mitti Wymonet d’Frou Oberschti ne Brief vo der Hand vo ihrem Vatter mit merkwürdig zitterige Buechstabe. Der Stöphi het nere zuegluegt, wo si nen ufgmacht het, und gar nid begriffe, was es mit der Mama well gä. Chrydewyß isch si worden und het gar nüt chönne säge. Erscht, wo der Stöphi voller Angscht fragt: «Mama, was heit Der, was fählt Ech?» seit si mit ganz tonloser Stimm: «D’Großmuetter...» «Was isch mit der Großmuetter?» «Si isch gstorbe», seit d’Frou Kätheli, verdeckt ihri Ouge mit dem Naselumpen und fat afa briegge. «Myn Gott! Der Papa, der Papa, was wird us em Papa?» schluchzet si.
«Aber, isch si de chrank gsi?» fragt der Stöphi.
D’Frou Kätheli schüttlet der Chopf und bringt ändlech mit Müej und Not vüre: «D’Pescht — der schwarz Tod!»
Der schwarz Tod, wie me di gräßlechi Chrankheit gheiße het, het das sälbe ganze Jahr düren im Bärnerland 93 gregiert; aber si isch im Erlösche gsi und het nume no hie und da nes Opfer gforderet. Gwöhnlech het es Lüt breicht us ärmleche Verhältnisse, aber hie und da het es halt o einen usegriffe us dene, wo im Wohlstand gläbt hei. Und gäb was me dokteret het, so isch es gwöhnlech e Sach vo nume wenige Stunde gsi, so daß niemer Zyt gha het, Verwandti vo wyterhär zuechez’rüefe.
Nam erschte Schräcke het d’Frou Kätheli bald gwüßt, was si wott. Ohni lang z’überlege, ob es gfährlech oder nid gfährlech sygi, isch sy ufbrochen und ga Bärn greiset. Ihre Vatter het si, wie me’s bi sym Alter het müesse vermuete, nid numen i unergründlechem Leid um sy treui Läbesgfährti gfunde. Er isch i nere troschtlose Verlägeheit gsi. Sys ganze Läbe lang isch der Herr Seckelmeischter gwanet gsi, alles, aber o ganz alles, was nid grad zu syr amtleche Tätigkeit ghört het, syr Frou z’überla, und wie elter daß er worden isch, wie meh het er sech nume no mit syne Regierungsgschäften abgä. Vo Jahr zu Jahr het er sech meh dra gwanet, daß men im Huswäse für ihn dänkt und gsorget het. Är het das so natürlech gfunde, daß er där guete Frou Seckelmeischter nume niemeh Dank heigisch gseit het. Si het alles von ihm agnoh, het gsorget und gmacht und gschwigen und ne — wahrhaftig nid zu ihrem eigete Vorteil — gränzelos verwöhnt. Und jitz isch undereinisch di Uhr, wo der ganz Gang vo Hushaltig und Familien im Glöis gha het, stillgstande. I sym Egoismus het der Herr Willading gar nie öppis anders dänkt, als daß är de zerscht stärbi und sech druuf verla, daß di gschickti bravi Frou sech de scho wärdi wüsse z’hälfe. Jitz het er ob em Erwachen alli 94 Fassung verlore, alles ds hindervür agfange, us em Allereifachschte di kompliziertischti Gschicht gmacht und niene nüt meh gseh als Bärge, wo-n-er nid drüber übere chönni. Da het du wohl oder übel der Töldi müesse hälfe, und er het’s o gmacht us Pflichtgfüehl und Erbarme, trotzdäm er eis Mal über ds anderen isch agschnauet worde. Und der Frou Kätheli volländs, wo si du agrückt isch, het dä alt Ma, um dä sech na syr Meinung sogar z’Hünigen ussen alles hätti sölle dräje, wie me so seit, us der Hand gfrässe.
Lychte sy ds sältmal, bsunderbar i de Peschtzyte, gar erschröcklech eifach vor sech gange. Me het ohni alles Wäse di Tote so gschwind wie müglech begrabe. Wo das übere gsi isch, het me sech du natürlech gfragt, was jitze gah söll, und der Töldi het nüt anders erwartet, als daß är jitz wieder ga Hünige chönni. Dä Gedanke het ihm über alles Truurige vo dene Tage wägghulfe.
D’Frou Kätheli het ihre Vatter e chly la zue sech sälber cho, und du het si-n-ihm du gseit, me müeß jitze schlüssig wärde, was gah söll. Mit ateloser Spannung het der Töldi d’Gsichter vo Stiefmuetter und Großvatter gmuschteret und sech no gseit, er well de dem Großvatter zlieb sy Freud nid z’hert la merke, wenn de d’Mama vorschlaj, är, Töldi söll jitz wieder heicho. Der Herr Seckelmeischter isch bleich und müed i sym fauteuil gsässe, het d’Händ uf der Schoß inenandere gleit gha und vor sech abe gstuunet, so daß me hätti chönne meine, er schlafi. D’Frou Kätheli het bald gseh, daß nüt us ihm use z’bringen isch, und dänkt, si müeß halt afa, ihm en Uswäg z’zeige. Si isch näben ihn a Bode ga chnöilen und het ihm di chalte Händ gstrychlet und, wo-n-er geng nüt het welle säge, gseit: «Wüsset 95 Dir was, Papa, Dir heit eigetlech jitz Eui Sach gmacht. Gönnet Dir Ech jitz di verdieneti Rueh, und chömet zu mir ga Hünigen use!» D’Frou Kätheli het bi dene Worte dem Töldi der Rügge gchehrt, sünsch wär nere sicher nid etgange, daß es i sym Usdruck en Umschlag gä het, wo eine hätti chönnen erchlüpfe. D’Ouge syn ihm ganz us em Chopf vürecho, währeddäm er uf d’Antwort vom Herr Seckelmeischter gwartet het. Und di gruusamschti Folter het er jitze düregmacht, wo-n-er het müesse zuelose, wie d’Frou Kätheli sech Müej gä het, für ihre Papa derzue z’bringe, daß er uf ihre Vorschlag ygangi.
«Dir heit mi nötig und — wär wett das usrede? — i ha Euch nötig, Papa.»
Es het öppis bruucht, bis d’Frou Oberschti’s über sech bracht het, das z’säge. Ihre het’s Überwindung gchoschtet, jitz undereinisch zuez’gä, daß si ihre Vatter nötig heig; aber zu allem, was ihre z’Hünige schwär uf em Härz glägen isch, no der Gedanke z’trage, daß ihre Papa sy Läbesaben alt, einsam und verbitteret z’Bärn inne verbringi, das het si nid über sech bracht. Dem alte Herr hingäge het das Gständnis wohl ta. Es het ne derzue bracht, z’rede, und er het gseit: «Nu guet, i gloub, i well’s probiere.» Währeddäm er sech d’Tränen us den Ouge gewüscht het, für na langer Zyt zum erschtemal wieder sy schöni Tochter mit dankbarer Freud az’luege, het sech i ds Töldis Gedankewält e schwäri, schwarzi Wulke nidergla. Chalt und frömd isch es ihm z’Muet gsi. Mit aller Chraft het er sech gwehrt gäge ds Gfüehl, daß d’Frou Kätheli e Schritt von ihm ewäg tüej, a d’Syte vo ihrem Vatter. Aber undereinisch isch ihm der Chilchhof vo 96 Dießbach wieder z’Sinn cho, und gäb wie-n-er sech dergäge gwehrt het, so isch es ihm vorcho, er standi dert zwüsche dene zwöine Greber, wo-n-ihm der Pfarrer zeigt het, gäb er ga Bärn cho isch. Es het ne dunkt, er müeß derthi; es het ne förmlech abezoge, under e Bode, wil er nüt und niemer meh um sech ume gseh het, wo ne zrügghätti. Und doch het er nüt welle la merke. Er het’s gschlückt und sys Weh verbisse, wil er doch der Frou Kätheli ’s nid hätti wellen atue, ihre sy Chummer ufz’lade. Wär aber ds Läbe kennt, weiß, daß es juscht es Bedürfnis und es Vorrächt isch vo de Chinder, öpper z’ha, uf dä si chönnen ablade, was nen uf em Härz ligt. Das het d’Frou Kätheli wohl gwüßt, und si het sech e heiligi Pflicht und e Freud druus gmacht, dem Töldi das z’sy, was anderi a ihrer Muetter hei. Und es isch nere dermit eso Ärnscht gsi, daß nere würklech alles i ds Härz gschnitte het, was der Töldi plaget het, und zwar tiefer, als der Töldi ’s je vermuetet het.
Der Töldi isch uf de Fueßspitzen i di anderi Stuben übere gange, währeddäm d’Frou Kätheli no geng vor ihrem Vatter gchnöiet isch und ihm di magere, mit dicken Aderen überspunnene Händ zärtlech drückt und gstrychlet het. Si het’s trotz der Stilli nid g’achtet, daß der Jung use gangen isch — oder eigetlech wohl, si het ne ghört und gseh gah, aber es het nere-n-i däm Ougeblick nid meh gseit, als wenn es Vögeli vor em Fänschter düre gfloge wär. Ihri große, herrlechen Ouge sy füecht und glänzig uf ds Gsicht vom Herr Willading grichtet gsi, uf das stränge Gsicht, wo jitze Weh und Todesschatte druff glägen isch. Und wie meh si da dry gluegt het, wie zärtlecher isch si dem Vatter 97 agläge, und ds tiefe Glück, ihm chönne wohl z’tue, het nere-n-us em ganze Gsicht glüüchtet, wie guldige Stärneschyn. Keis het öppis gseit. — Still isch es gsi i der Stube — still — totestill. — Da ghört men undereinisch us der Näbedstuben e härzbrächende Schluchzer — fascht wie ne Brüel vo mene verwundete Tier. Dem Herr Seckelmeischter het es großes Verwundere d’Ougen uftribe. D’Frou Kätheli het wie i mene Chlupf ufglost. — Jitz isch d’Stilli no tiefer, no fyschterer worde, bis e neue Schluchzer übere cho isch. — Da isch si ufgstande, lutlos wie ne Rouchsüüle, wo sech über em Muttfüür ufreckt, und isch übere, me het chuum ihre Schritt ghört. Und was gseht si — der Töldi, wo sech a ds Fänschterchrüz chlammeret, ds Gsicht uf en Arm gleit.
«Töldi!» Ganz tonlos het si’s grüeft und ihm d’Hand uf d’Achsle gleit, für ihm az’düte, er söll se-n-aluege.
Aber der Töldi het sech no feschter a ds Fänschterchrüz gchlammeret, wo sech schwarz vor em heiteren Abedhimmel abzeichnet het, und mit dem Fueß schier uwirsch gstampfet.
Si het welle frage: «Was hesch, Töldi?» Aber si het’s nid usebracht. Si het’s ja gwüßt. — «Gott, myn Gott!» het’s i ihrer Seel gschroue — und si isch use, si het gar nid gwüßt, wohi. Ohni nume z’merke, wieso, isch si i ihri Schlafstube cho. Es het se welle z’Bode zieh. Aber undereinisch hei sech ihri Händ zu Füüscht zsämeballet, und ihri Ouge hei a di fyschteri Dili ufegstieret. I ihrne Gedanke het si di beide Stube dunde vor sech gseh, im Vernachte, i der einten ihre Vatter als brochene Greis, i der andere der Töldi i sym trotzige Weh, es Chind no, wo i fyschterer Seelenacht na 98 nere Muetter rüeft. Si het agfange, der lieb Gott verchlage, sich sälber verwünsche.
Ja, das isch e bösen Abe gsi. Drei Möntsche hei da, ohni nes Wort z’rede, ihres Brot zsäme gässe, und jedes het sy Schöpfer verchlagt, jedes dene nachedänkt, wo-n-es verlore gha het. Und wie nen ändlose Zug vo phantaschtische Wulken isch es dür di drü Härz gange, di ganzi Nacht düre, bald im Bsinnen a vergangeni gueti Zyte, bald i düschtere Sorge für das, wo het sölle cho. Und nume ganz, ganz sälte het ds Stärnli vo mene tröschtlechte Gedanke zwüschenyne blitzet.
Mit eir Hand dem liebe Gott d’Fuuscht mache, wil er nid alles grad eso reiset, wie me’s gärn ha möchti, und di anderi zur glyche Zyt darha, daß me nüt Guets verpassi, wo-n-er öppe gä chönnti, das isch ächt möntschlech. So het’s di sälbi Nacht d’Frou Kätheli gmacht, und es isch geng no besser gsi, als was der Töldi gmacht het; dä het i sym Verdruß und jugedleche Trotz mit beidne Füüschten alles vo sech gstoßen und weder vo Gott no vo Möntschen öppis Grächts meh erwartet. Das isch ds Ungschicktischte, wo men i sym Läbe tue cha, das isch der Ungloube. Wenn ekei offeni Hand meh da isch, so cha zletscht der lieb Gott sälber nüt meh dry tue, und es blybt ihm nüt meh anders als bi längem die ballete Füüscht z’lösen und d’Händ wieder ufz’tue. Drum het es sech i där Nacht etschide, daß dä guet Töldi e länge Wäg het söllen yschla, für ändlech zum Fride z’cho, währed der Herr Seckelmeischter jitze, müed vom Läbe, syni Händ ganz vo sälber ufta het, für z’näh, was ihm der lieb Gott het zwäggmacht gha.
Das isch d’Verfassung gsi vo dene drü, wo am andere 99 Morge d’Sunne der Näbel dürbrochen und zu ihrne Fänschter yne zündtet het. D’Frou Kätheli het zerscht gmerkt, daß nere-n-öppis i di offeni Hand gleit worden isch. Es isch weder Gäld no Guet gsi, nid emal e guete Rat, sondere numen e Funke Muet und Luscht zum Kampf mit dem Läbe. Aber das isch na nere settige Nacht villicht ds Wärtvollschte, wo ne Möntsch cha übercho. Niemer cha’s gä als Dä, vo däm alli ideale Güeter chöme, und d’Frou Kätheli het d’Erfahrung dörfe mache, daß der lieb Gott i syr himmelhoch überlägene Barmhärzigkeit sech vo synen undankbare Kreaturen ei Fuuscht lat la mache, wenn derfür di anderi Hand mit ufrichtigem Begähr zu ihm ufgstreckt wird. Das Bitzli Muet het nere d’Chraft gä, ihrem Vatter und dem Töldi mit nere gwüssen unwiderstehleche Grazien eifach z’befäle, jitz gang me zsämethaft ga Hünige, und dert well me de wyter luege. Ohni Widerstand isch der Herr Seckelmeischter i d’Gutsche gsässen und het underwägs nid viel Wort verlore. Mit dem feschte Vorsatz, in es paar Wuche wieder ga Bärn z’cho, für de syni Gschäft wieder ufz’näh, het er syr Tochter i allem liecht nahgä. Der Töldi isch uf em Bock gsässen und het suur i d’Wält use gluegt. Gredt het er nid meh als die i der Gutschen inne, und i syni Gedanke het er no gar kei grade Strich gwüßt z’bringe. D’Frou Kätheli hingäge het sech der Hoffnung higä, di Beide wärde sech de wohl öppe zwägfinden, und es wärd sech de scho öppe la reise, daß si sech zletscht anenandere gwane. Ihre-n-isch es nie wohl gsi i de trüebe Gedanke, und es het albe wenig bruucht — mängisch nume der Troum vo nere Müglechkeit — für se wieder in e heiteri Stimmung 100 z’bringe. I däm isch de der Stöphi ganz ihres Chind gsi. Wo-n-er se mit so truurige Gsichter z’Hünige het gseh acho, het er sech halt eifach gseit, si syge truurig wäg em Tod vo der Großmuetter. Und wenn das uf ihn schon e tiefen Ydruck gmacht het, so het er sy natürlechi Heiterkeit doch nid lang möge verdrücken und het mit heiterblauen Ouge vo Vieh und Möntschen afa brichte. Di andere hein ihm glost und ne derby rächt gärn übercho.
*
Der füfzächet Wymonet isch übere gsi, und me het nah-ti-nah agfange, sech uf e Winter yrichte. D’Lüt hei derwyl gha, e chly umz’luege und öppe Gschäfti z’bsorge, wo me währed de stränge Wärchete het müesse la linggs lige. Der Frou vom Dessigkofe-Buur, wo bsunderbar es scharfs Gwüsse gha het für ds Vergässe vo irged mene Vortel, isch plötzlech wieder z’Sinn cho, daß d’Oberschti ihrem Ma vor nes paar Wuche Holz versproche heigi, für i der Tanggelen obe ds Dach z’plätze. Und a mene chuelen Abe, wo der Buur i der dämpfige Stube ghocket isch und überleit het, was er z’morndrisch well vürnäh, chunnt si under d’Stubestür, stemmt beidi Armen i d’Syten und seit: «Säg, Köbi, u we de morn i ds Schloß übere giengtisch, das Holz ga hüüsche?»
Der Buur het se-n-agluegt, ohni öppis z’säge. Und wo-n-er gar nid derglyche ta het, welle z’antworte, fragt si: «Miinsch nid?»
«Nii», macht er, «i ha mi verschwore, i mach nüt meh i der Tanggelen obe, un i ha re’s gsiit. Miera mach si, we’s zwängt sy mueß!»
101 «E du bischt e Träll. Gang hüüsch du jitz afe das Holz! Dernah cha me de geng no luege, was me mache wott. Me mueß d’Lüt bim Wort näh, we si öppis verspräche. Du bruuchsch dene bim Tüüner nüt z’borge, si hii’s u vermüü’s.»
«Ja wiisch, ds Holz wär mer scho rächt, wenn i wüßt, daß si mer de nid ufhocketen u mi kujonierte, bis daß di Hudelhütte wieder zwäggmacht isch. Mit denen isch de nid guet Chirschi ässe.»
D’Frou het aber nid nahglah, und z’morndrisch isch der Köbi im Schloß agrückt und isch cho säge, es wär ihm jitz aständig, wenn er das Holz für ds Huus i der Tanggele ha chönnti. Es isch für niemer es Glück gsi, daß der Dessigkofe-Büri das Holz wieder z’Sinn cho isch, vowäge mit dem Holz isch o der Gläis der Frou Oberschti wieder z’Sinn cho, und ungfelligerwys hat grad der Stöphi müesse derzue cho, wo der Dessigköfeler sys Begähre vorbracht het. Ohne sech öppis Böses derby z’dänke, het der Stöphi bim z’Morgenässe di unglücklechi Gschicht dem Großvatter verrate, und dermit isch ds Schicksal vom Gläis etschide gsi. Der Herr Seckelmeischter het grad gseit, settig Sache dörf me nid la rütsche, es sygi scho fatal gnue, daß me das nid enanderenah i d’Ornig bracht heigi. Jitz müeß men uf der Stell derhinder.
Der Töldi het gchochet vor Täubi und sech erloubt z’säge: «Es wär sech o derwärt, eine wäge däm ga yz’sperre. Wenn me jeden i der ganze Herrschaft, wo’s vergässe heigi, nes Chind az’gä oder villicht nid zum Pfarrer dörfe heig, wil er keis ganzes Paar Hose 102 heig az’lege gha, wetti i Turm lege, so täti bald niemer meh dem Gjät öppis zleid.»
Das Mal het aber der Töldi alli gäge sech gha. Me isch ihm über ds Muul gfahre, für e Gläis syg’s ja numen es Glück, wenn er a Schatte chömi, da wärd er emel de wieder einisch nüechter, und o sünsch gieng’s niemerem übel derby. Im Grund het der Töldi nid viel da dergäge gwüßt vorz’bringe; aber möge het’s ne, daß är gar nüt zu der Gschicht het sölle ha z’sägen und daß jitz würklech statt ihm der Herr Seckelmeischter z’Hünige söll regiere. Er het töubbelet und dem Großvatter no meh bösi Gsichter gschnitten als bis jitze. Er het’s nid chönne verhindere, daß me der Gläis no am glyche Tag yzogen und i d’Chefi ta het. Der Dessigköfeler het sys Holz übercho, und dermit isch einschtwyle di Gschicht für ds Schloß abta gsi.
Ds Holz isch ab der Sagi uf e Dessigkofe gfüehrt worden und dert uf em Wage blybe stah. Der Buur isch mit dem Zimmerma i d’Tanggelen ufe, das Huus ga aluege. Es isch ganz läär gstande, d’Geißen und d’Hüehner sy scho lang im Dessigkofen unde gsi, und d’Büri het gmeint, was si für ne Gottslohn tüej, wenn si das verluusete Fädervieh mit ihrnen eigete Hüehner im Hof ume löj la spaziere, nid z’rede vo de Geiße, wo der Hüeterbueb de Hääg nah het la grase, wie si’s scho mit Glaises Chinder gmacht hei. Wo di zwee Mannen e Zytlang um ds Huus ume trappelt sy und nid hei chönnen eis wärde, wo daß me zerscht sötti afa plätze, isch der Zimmerma über d’Yfahrt uf d’Büni gchlätteret und het mit dem Sackmässer verächtlech i eint und andere Sparre gstochen und gseit: «’s isch alls düryche murbs. Das ließ grad la gah u ghiiti zsäme, 103 we men a iim Ändi dra stüpfti. Lue da», het er dem Buur, wo am Bort gstanden isch, zuegrüeft und es paar gfuleti Spryßen i d’Mischtgüllen abe gworfe. «Ungeryche gieng’s no, aber mit dem Dachstuehl isch ’s nüt meh. U d’Bünilade sy so bröd, me trouet si nid emal meh druuf z’trappe.»
«He nu, da gsehsch jitz», seit der Buur, «i ha’s ja geng gsiit, es syg si nümme derwärt, no öppis dranne z’mache. Was söll i mit dene paar Bümli mache, wo si mer im Schloß gä hii?»
«Schryß du’s z’Bode», seit der Zimmerma, «so git’s Platz für öppis Neus. Söll i derhinger?»
«Was wosch derfür?»
«He, we d’mer ds Abbruchholz gisch, so machen i der’sch vergäbe.»
Der Buur isch da gstande mit de Händ i de Hoseseck, het ds Huus gschouet und sech bsunne, und ändlech seit er: «Es düecht mi, du hättisch es de no wohlfel.»
«Juo — wohlfel! Es isch ja beriits nüt meh Gsungs dranne. I chäm my Tüüri nid emal uf d’Chöschte.»
«Das wär mer jitz no, lue doch da ungeryche! Vo der Pfätte nidsig isch’s ja alls no wie neu. Du hesch’s je vori sälber gsiit, es syg no guets.»
«Ja jitz, wie de witt.»
«I will de no mit Änni brichten u der de Bschiid mache.»
Mit däm sy die Beide wieder der Bärg ab trappet.
Um ds Schloß ume het me sech ygwinteret. Was nid vorussen ygwurzlet gsi isch, het men under Dach und Fach bracht, und was vorusse bliben isch, het der Gärtner mit Strou ygmacht. Dem Gläis syni Chinder hei der ganz Tag z’tüe gha, für das Loub zsämez’wüschen 104 und der Gchöchgarten usz’ruume. Und wie da alles Läbe sech zrüggzoge het under dürri Schutzmäntel, so het sech o nes Härz nah-ti-nah ygspunne, wie wenn es nümme druuf rächneti, vo usse här warme Sunneschyn z’übercho. Es isch der Töldi gsi. Er het’s nid über sech bracht, sech vom Herr Seckelmeischter la Aleitung z’gä. I sym Trotz het er sech nume geng vo neuem ygredt, der Herr Willading heigi da usse nüt z’tüe, er heig sech i ds Erb vom Oberscht Wendschatz ygnischtet und ihn, der rächtmäßig Inhaber, uf d’Syten use drückt. Daß der Stöphi wäge syr Willfährigkeit höcher i Gnade gstanden isch, het sy Bitterkeit nume no vermehrt, und sitdäm d’Frou Kätheli ihre Vatter het gheiße ga Hünigen use cho, isch i ds Töldis Härz d’Chlag, er heigi weder Vatter no Muetter, nümme verstummet. Er isch chalt worde gäge sy Stiefmutter und het nere-n-um so weniger chönne vergä, wil si ja doch der einzig Möntsch isch gsi, wo no gwüßt het, wie naach sech der Töldi und sy Vatter gstande sy. Aber nie isch der Töldi anders als höflech gsi gäge d’Frou Kätheli. Ritterlechs Wäsen isch ihm vo Chindsbeinen a eige gsi, und er hätti sech nie öppis diräkt Unartigs gäge se chönne vergä.
D’Frou Kätheli hätti müesse vo Stei sy, wenn si nid gmerkt hätti, wie stark der Töldi sech ihre-n-etfrömdet. Und wenn i dene Herbschttage di graue Haar uf ihrem schöne Houpt ordlech überhand gnoh hei, so isch das sicher nid vom guet Schlafe cho. Si het ganz dütlech gspürt, was im Töldi vorgeit, und hätt si sech nid mit der Ussicht tröschtet, daß ihre Vatter uf e Winter für einschtwyle wieder ga Bärn gangi und sech de der Töldi wieder wärdi bchyme, so wär si ihrem Gram 105 nid Meischter worde. Si het ekei Gägestand us der Zyt vo ihrem Ma chönnen aluege, ohni daß es nere ne Stich dür ds Härz gä hätti. Wie het si doch mängisch, sitdäm si ne tot heibracht hei, sech der Chopf usdänkt, für emel ja dem Töldi alles z’sy und us ihm e würdige Treger vo der Hustradition z’mache. Wie mängisch het si sech plaget mit der Sorg, si chönnti ihrem eigete Suhn di besseri Muetter sy als dem Töldi! Der Oberscht hätti chönnen umecho, wenn er hätti welle, hätti i ihres Härz dörfen yneluege, z’Nacht oder am Tag, er hätt nere kei Vorwurf chönne mache. Und jitz het si sech müesse säge, juscht grad die Sorge heige der Töldi und ihre Vatter usenanderebracht.
Hätti der Töldi sech offe widersetzt, so hätti d’Frou Kätheli mit Zyt und Wyl di findsälige Familieglider doch villicht enandere wieder nächer bracht; aber zu ihrem große Härzeleid isch nere der Stiefsuhn es verriglets Tor blibe. Der Töldi het sech sälber duuret, het sech zu allem Schwäre, wo-n-ihm würklech widerfahren isch, no ygredt, me tüej ne verfolgen und well nen um sys guete Rächt bringe. Und wil er gwüßt het, daß er da dergäge nüt würdi usrichte, so het sech dä unglücklech Möntsch druuf verleit, hindenume sym Großvatter Bänggle zwüsche d’Füeß z’wärfe. Wohl het ihm sys Gwüsse Vorwürf derwäge gmacht; aber der Töldi het mit dem Vertroue zu syr Familien o no ds Gottvertroue vo sech gworfe. Wie ne Gwitterwulke sy d’Underwysig und di fromme müetterlechen Ermahnunge hinder ihm gläge. Er het wohl gwüßt, daß ds Bsinnen an die Sache sech mit syr jitzige Gmüetsverfassung absolut nid vertreit het. Er het nümme welle hindere luege, und damit es nen emel ja nid mög errecke, 106 het er sech zu allem andere no afa yrede, d’Religion sygi doch numen es Bändigungsmittel i der Hand vo syne Gägner, en Ybildung, wo bi der damalige Staats-raison nid so wytab glägen isch. Und das ewige Zuerede vo der Frou Kätheli, er söll a sy Vatter dänke, dä heig’s eso und eso agluegt und gmacht, und dises glych ihm nüt und das miech ihm Verdruß, isch dem Töldi afange vürig worde. Es syg am Änd de no di gröschti Frag, öb er sälber’s nid besser begriffe heig.
Steiunglücklech gmacht het ne das alles, aber der Junker isch i nere Stimmung gsi, wo-n-er drinne weder Troscht no Fride begährt het, sondere nume sys Rächt.
So isch es nid z’verwundere gsi, daß a mene schöne Morge, wo di andere Lüt no nid d’Ouge hei usgribe gha, der Schlüssel a ds Gläises Chefi g’gyret het und der Junker Berchtold Wendschatz wie nen Ängel us der Aposchtelgschicht dem Gfangenen isch cho säge, er chönni jitze gah. Der Gläis het o nid rächt gwüßt wie-n-ihm gscheht, aber bsunne het er sech nid lang, und z’undersueche, öb es mit rächte Dinge zuegangi oder nid, isch ihm nid ygfalle. Di paar Chrüzer, wo-n-ihm der Töldi no i d’Hand drückt het, hein ihm der Gedanke gä, irged a menen Ort ga nes Brönnts z’erobere, für sech z’werme. Währed syr Gfangeschaft isch der Wintermonet i ds Land cho, und i d’Chefi yne het d’Sunnen o nid gschine.
Es isch natürlech nid lang gange, so het der Schloß-Fritz gseh, daß d’Türe vo der Chefi offen isch und kei Gläis meh da. A Härz het’s dem Schloß-Fritz nid gfählt, und d’Freiheit het er dem Gläis no so gärn gönnt; aber i settige Fälle dänkt e treue Chnächt vo mene stränge Herr a nüt anders als a sy Verantwortung.
107 Di schloßherrlechi Familien isch grad am Dejeuniere gsässen und het hinder agloffene Schybe sech güetlech ta a heißer Milch, herrlechem Burebrot, Hammen und Eierröschti. Und der Töldi het sy Teil dervo o gnoh. Si hei wenigschtes dadrinnen am glyche Trom zoge. Und wenn o der Töldi heimlechfeiß sech i sys Chacheli yne gfreut het über ds Glaises Freiheit, so hei di andere derby nüt anders dänkt, als der Junker mach hütt einisch e chly weniger es suurs Gsicht, ob ihm ächt öppe ds Duble well verleide?
Da chlopfet es Meitli a d’Türen und chunnt cho säge, der Fritz hätti der Frou Oberschti öppis z’mälde, es pressieri. Er söll yne cho, het’s gheiße. Der Fritz isch, d’Chappen i der Hand, mit mene großmächtige Chratzfueß under der Türen erschinen und het mit dem Vollklang vo sym tiefe Baß verchündet: «I ha der Frou Oberschti welle cho säge, der Gläis syg ertrunne; allem a het nen öpper usegla. — I cha nid begryfe, wie das gangen isch. Schlüssel steckt ekeinen a der Türe. Versprängt isch nüt, und ds Holz isch o ganzes.»
D’Frou Kätheli isch, ohni öppis z’säge, ga luege, ob der Schlüssel a sym Ort sygi und het ne richtig a sym Nagel gfunde, wo-n-er geng ghanget isch. Dert het nen überhoupt niemer gwüßt als grad di allerzueverläßigschte Lüt vo der Dienerschaft, wo me keim dervo öppis Urächts zuetrouet hätti. Und sünsch hei nume d’Familieglider chönne wüsse, wo der Schlüssel hanget. Vo dene het scho öppe ds eint oder ds andere, wenn d’Frou Oberschti grad nid da gsi isch, der Schlüssel müessen usegä, daß me de Gfangene chönni ds Ässe bringe.
«Het eine vo euch der Schlüssel usegä?» het d’Frou 108 Oberschti ihri beide Sühn gfragt, wo si wieder i d’Stube cho isch. Jitz het’s gheiße: dürehouen oder lüge. Da steit der Töldi uuf und seit zum Etsetze vo der ganze Familie: «I ha nen usegla.»
D’Frou Kätheli isch ganz verschmeiet dagstanden und het hinder ihrem Erstuune sech bsunne, was si well mache. Der Herr Seckelmeischter het na syr alte Gwohnheit di bleiche chnochige Hand zu Füüschte zsämeballet und uf em Tisch umegschobe, wie wenn er ds Tischblatt wetti chnätte. Der Stöphi, wo bis jitzen öppis eso nid für müglich ghalte het, het sy Halbbrueder agluegt, wie wenn dä dem Schalewärch ertrunne wär, wie öppis, wo me mit keim Stäckli meh dörft arüehre. Der Herr Seckelmeischter isch zwar geng no i mene Zuestand gsi, wo-n-ihm chuum erloubt hätti, handgryflech z’wärde, aber d’Frou Kätheli het der närvöse Bewegung vo syne Hände doch z’wenig trouet, isch näben ihn ga stah und het ihm d’Hand uf e rächten Arm gleit. Der Töldi het si mit Blicke gmuschteret, wo-n-er druus liecht het chönnen errate, ob si sy Streich uf di liechti Achsle nähmi oder nid. Aber mit stränge Blicken isch es de dasmal doch nid abgange.
«Wie chunnsch du eigetlech derzue», het si-n-ihm gseit, «der yz’bilde, du heigisch hie öppis z’befäle? Einschtwyle bin i no Herr und Meischter z’Hünige, und wenn i für guet finden öpper yz’sperre, so hesch du di nid dryz’mischle. Was meinsch du eigetlech, was das uf d’Lüt für nen Ydruck machi, wenn i öppis befile und du de ds Gägeteil machsch?»
Der Herr Seckelmeischter het gfunde, mit Schmähle sygi da nüt gmacht und het der Töldi abrüelet: «I ha 109 gueti Luscht, di sälber am Platz vo däm Lump la yz’sperre. Schmeize sött me di!»
Der Töldi het zwar wohl ygseh, daß er öppis Unerhörts gmacht het und isch schier gar verwunderet gsi, daß er das über sech bracht heigi. Aber er isch scho z’eigesinnig und z’stolz gsi, für das la z’merken und het jitz sym Trotz no wyter Luft gmacht.
«I weiß wohl, daß ig Ech e Dorn im Oug bi und daß me mi am liebschte vo Hünige furt hätti...»
«Töldi! — Was seisch?!» fahrt ihm d’Frou Kätheli derzwüsche. Der Töldi isch viel z’ufgregt gsi, für sech klar z’mache, wie hert er mit syne böse Worte der Frou Oberschti wehta het, und trotzdäm si i ihrer ganze Größi vor ihm gstanden isch, het er dä Ougeblick niemer anders vor sech gseh als der Großvatter mit syne stächige Blicke, und drum het er furtgfahre: «Dir bruuchet mi nid furtz’jage, i gange vo sälber!» Dermit isch er usen und het d’Türe hinder sech zuegschlage. Im erschten Ougeblick het uf das abe niemer Wort gfunde. D’Frou Kätheli isch na mene länge stobere Blick uf di zuegschletzti Türe in e fauteuil gfallen und het so afa briegge, daß weder der Stöphi, no der Herr Willading meh gwüßt hei, was säge. I settigen Ougeblicken isch nere de jedesmal der früech Tod vom Oberscht und alles, was si sithär uf sech gnoh het, für emel ja öppis vo synen Ideen i ds Läbe z’setze, mit vollem Gwicht uf d’Seel gfalle, und wil si eigetlech mit dem beschte Wille nid het chönnen ygseh, was si lätz machi, so het si ihres Schicksal verwünscht und dem lieb Gott d’Schuld gä, wo doch liecht alles anders hätti chönne mache z’gah.
Der Töldi isch langsam über d’Chisen und alli Gredi 110 über d’Fälder uus, er het sälber nid rächt gwüßt, wohi. Aber unwillkürlech isch er gäge ds Ghei zue gloffe, wo-n-es ne sit syne Chinderjahre scho mängisch hizoge het. Dert het er Burelüt gwüßt, wo-n-ihm geng guet gsi sy und mängisch mit dankbare Worte vom Oberscht Wendschatz brichtet hei. Der Näbel isch über e Toppwald bis uf d’Straß abgehanget, so daß me ds Huus vom Ghei nid gseh het. Und wo-n-es ändlech zum Vorschyn cho isch, isch der Töldi doch nid druuf zuegange. Es isch öppis in ihm sälber gsi, wo ne nid dert zuechegla het. I mene große Bogen isch er drum umen und bald druuf undehär der Chrüzbueche im Wald verschwunde. Was er dert tribe het, weiß niemer; aber wo gäge Mittag der Näbel sech verzoge het, het nen eis vo Gläises Chinder, wo im Teufmoos g’arbeitet het, am Waldsoum obe gseh sitzen und uf ds Schloß abeluege.
Ja, dert oben isch er gsässen und het nid gwüßt, was er wyter söll. Sys Beschte hätt er derfür härgä, wenn jitz öpper ihm wär cho zuereden und ihm der chly Finger gä hätti, für ihm der Wäg zu syr Stiefmuetter zrügg z’erliechtere. Er wär villicht sogar vo sälber gangen und hätt nere reumüetig Abbitt ta; aber solang der Seckelmeischter wäri Züge gsi dervo, hätt er das nie über sech bracht. Eso heimetlos isch er sech no nie vorcho wie i däm Ougeblick, wo sy Heimet mit allnen ihrne Chindheitserinnerunge zu syne Füeße glägen isch. Wo-n-es wär nache gsi, für ga z’Mittag z’ässe, het er no geng nid gwüßt, wo-n-er hi söll. Bi mene Buur ychehre — und es wäre nere gnue gsi, wo-n-ihm alles zlieb ta hätte — het er nid welle, er hätti ja müesse verrate, was gangen isch, und das hätt er äbesowenig 111 über sech bracht als der Gang i ds Schloß abe. Da chunnt ihm undereinisch der Pfarrer Gryph z’Sinn. Wär er jitze daheime gsi, so hätt er gwüßt, daß men i ds Schloß isch cho säge, der Pfarrer sygi ganz übel zwäg. Daß er chrank und chrächelig sygi, het er ja gwüßt, aber so wie-n-er ne gkennt het, het er dänkt, er dörfi scho zue-n-ihm, und sy alte Fründ wärdi wohl no nes guets Wort für ihn ha. Und so isch er langsam gäge Frymettige zue, schüüch um d’Hüser umegange, mängisch wieder blybe stah, aber doch ändlech ga Dießbach abe gange.
Wie wenn er förchteti, es chönnti öpper, wo’s nüt ageit, ne gseh und sech frage, was der Junker vo Hünige hie welli, isch er vo hinde zum Pfarrhuus zueche, het d’Hustüren offe gfunden und dür e Gang vüre gseh, daß im Gärtli vor em Huus es Gständ isch gsi. Für nid unnötig d’Blicke vo dene Lüt uf sech z’zieh, isch er, ohni Lärme z’mache, i ds Huus yne, für i der Chuchi nam Pfarrer ga z’frage. Da chunnt juscht der Vikari d’Stägen ab und git ihm, ohne nes Wort z’säge, d’Hand, und uf e verwunderete Blick vom Töldi fragt er: «Weit Der ne cho luege?» Dem Töldi isch es wie ne Donnerschlag i ds Härz gfahre, er het aber nüt derglyche ta und het sech vom Vikari i ds Pfarrers Stuben ufe la füehre. Da isch dä, wo der Töldi von ihm Hülf und Zuespruch erwartet het, mit wachsfarbigem, ygfallenem Gsicht gläge — tot — d’Händ, wo-n-er sym Schüeler mängisch so währschaft und warm etgäge gstreckt het, läblos und chünschtlech inenandere gleit. Der Vikari isch am Fänschter vorne blybe stah und het der Junker gschouet, und später das Bild nie wieder vergässe. Der Junker isch vor däm 112 Bett gstande wie ne Boum, wo der Sturm d’Chronen abbroche het. Der Chopf het er la vornen abe hange, und syni Blicke sy stober uf ds Gsicht vom Tote grichtet gsi, aber me het ihm guet agseh, daß sy Geischt ganz anderswo isch. Lang isch er so dagstande, ohni sech z’rüehre, und het nid gschine z’merke, daß no ander Lüt i d’Stube cho sy. Ändlech het er sech losgrisse, d’Achsle zuckt und der Chopf gschüttlet und isch, ohni öpper az’luege, usegange. Wie-n-er cho isch, so isch er wieder hindenuse gschliche, und wil er vo Hünige här d’Schloßgutsche het gseh cho z’fahre, so isch er zrügg am Pfarrhuus vorby und über d’Chisebrügg i Hubewald ufe. Im Pfarrhuus und drum ume het niemer derwyl gha, a di Läbige z’dänke; alles, was d’Lüt dert interessiert het, isch dä Ougeblick der Lychnam vo ihrem alte Pfarrer gsi.
D’Sunnen isch scho stark nidsig gange, und der Näbel isch us em Chisetal ufecho und het nah-ti-nah ds Dorf Dießbach zuedeckt und dermit o di paar Punkte, wo im Läbe vom Töldi öppis hei gha z’bedüte. Und über der usglöschte Gäged isch der Töldi bärguuf wyter gange — einsam — dür e Wald, wo wyt und breit keis möntschlechs Wäse sech grüehrt het. Hiehi und derthi isch er gschländeret, bald mit fyschterem Trotz im Härz, bald mit Verwünschungen uf der Zunge. Mängisch isch er i mene Waldeggen oder under nere Tanne blybe stah, wo-n-ihm vo der Jagd här vertrout gsi isch, het der Chopf gägen e Stamm glähnt und sech welle zu rüejigem dänke zwinge. De het’s ne wieder wyter tribe. Über em Glasholz het sech der Mond vo de Tannespitze losgmacht und sys chalte Liecht über die stärbendi Landschaft usgschüttet. Es 113 isch bitterchalt worde, aber der Töldi het uf nüt geachtet. Hätt me ne na der Tageszyt gfragt, so hätt er sech no müesse bsinne, ob’s Morgen oder Abe sygi. Im Wolfacher het der Hund agä und dermit dem Töldi zum Bewußtsy bracht, wo-n-er sygi. Bald druuf isch er obehär der Tanggelen us em Wald usecho, het sech aber doch nid ganz zwäggfunde, wil er ds Burehuus niene gseh het, und doch isch der Näbel nid so wyt ufe cho.
Undereinisch steit er vor mene große Huufen ufbygete Träm und gseht e Bitz Bschüsi vor sech, derhinder steit am Bort e Muuren und dernäbe brödelet e Brunne. Es isch en äbene Platz gsi mit Steiplatten und z’mitts druffen öppis wie ne gmuurete Chunschtofe. Der Töldi het zringsetum gluegt, bärguuf und bärgab, und isch ändlech drüber cho, daß hie müessi ds Burehuus vo der Tanggele gestande sy. Er het sech mit der Hand a d’Stirne griffen und sech afange gfragt, öb er eigetlech nid ganz bi Sinne sygi, und wo-n-er so dasteit und stuunet, so dunkt’s ne, es heig sech am Bort näbe der Yfahrtmuuren öppis grüehrt. Und richtig, wo-n-er nächer luegt, so hocket dert wie nes Hüffli Eländ es Möntschechind im Silberglanz vom touige Gras. Der Töldi het nid lang bruucht z’studiere, so het er der Gläis umegkennt, wo dert vor sech abegstieret het uf e Platz, wo vieli Jahr lang sys Läbe i Eländ und Armuet, aber doch i menen ungstörte Hei sech abgspilt het, wo-n-er under tuused Sorge sy großi Chinderschar dür nes Läbe düregschleipft het, vor däm anderi Möntsche ds Chrüz gmacht hätte, wo-n-er aber doch geng gwüßt het, daß ne niemer im Gnuß vo Sunneschyn und freier Luft isch cho störe, bis du... ja, bis 114 du d’Witwe vom Oberscht Wendschatz ihre Suhn ufegschickt het, für das Näscht, wo-n-ihm für e Räschte vo sym Läbe guet gnue gsi wär, cho usz’näh.
«Was hesch du da i de Finger?» het ne der Junker gfragt und derby uf nes Seili zeigt, wo der Gläis schynbar gedankelos i de Finger umedräjt het. Der Gläis het nid geantwortet. «Du», fahrt der Töldi furt, «was wottsch du mit däm?» — Und wo der Gläis gseht, daß der Junker kei Wank tuet und uf Bscheid wartet, steit er uuf und wirft sys Seili uf e Brunnetrog. Jitz erscht het der Töldi gseh, daß es in e zuerytige Lätsch isch gchnüpft gsi. Da seit er zum Gläis: «Du wirsch der doch nid öppe ha wellen öppis zleid tue, Gläis?»
«Wasch schöu i schüsch? Dä verfluecht Gythung dert nide» — und derby het er d’Fuuscht gmacht gäge Dessigkofen abe — «het mer’sch nid gönnt, dasch i no a mene Ort cha chönne dehiimme schy.» Und uf das abe het er us em Jammer vo sym Härz usen e ganzi Louene vo gottsläschterleche Verwünschunge der Bärg ab gschickt, so daß der Töldi e chalte Gruusen acho isch. «Ausch hii schi mer gnoh, die Kujonierihüng. Die, wo der ganz Tag nüt z’tüe hii weder fräschen und schnufen u d’Lüt plage, die näh üscheriim no dsch Letschten ewäg, wo me het, u doch han i ne myr Läbtig nüt zliid ta. We’sch e Gott im Himu git, scho schöu’sch ne no iinisch schlächt gah, dene Bluethüng!» D’Flüech syn ihm i di chalti Mondnacht use grunne wie ds Wasser us der Brunneröhre. Erscht, wo-n-er vor Chychen und Schnubbe nümme het chönne wyterrede, het ne der Töldi bi der Hand gnoh und ihm gseit: «Chumm du, chumm, du muesch nid öppis Dumms eso 115 ga mache, i will scho luege, daß me di nid lat verhungere!» Eigetlech hätt ihm der Töldi am liebschte gseit, er begryf ne wohl, wil es ihm sälber nid viel besser gangi. Er het sech aber doch müesse säge, der Gläis hätti rächt, wenn er ihm so öppis nid gloubti. Und vor em Abgrund, wo-n-er der Gläis drinne gfunde het, isch i der tiefschte Fyschteri vo ds Töldis Gedanken e schwache Schyn ufgange, e Schyn, wo-n-ihm grad gnue Heiteri gä het, für vor der letschte Verzwyflung umz’chehren und en andere Möntsch mit sech bärguuf z’zieh. I Wahrheit isch dem Töldi sy Gram sicher nid chlyner gsi als dem Gläis syne, vo wäge wenn ihm sälber scho no meh Müglechkeit zum Läben überbliben isch als dem Gläis, so het er sym Gfüehl nah doch der größer Verluscht erlitten als dä arm Hudel, wo us em Eländ vo mene verlumpete Heimet uf d’Gaß use gworfe worden isch. Aber d’Hülflosigkeit vo däm Möntsch het eso lut i d’Nacht use gschroue, daß si doch uf nen Ougeblick dem Töldi syni Chlage het gmacht z’verstumme. Und wenn us em Wäse vom Oberscht Wendschatz öppis im Töldi wytergläbt het, so isch es der Sinn derfür gsi, daß vor Gott kei Möntsch größeri Asprüch a ds Läbe heig als der ander, und daß die, wo höcher ufe gstellt worde sy, mit ihrer bessere Läbesusrüschtung di heiligi Pflicht mit i d’Wält übercho hei, ihrnen Undergäbene mit guetem Byspiel und offenem Härz z’Hülf z’cho.
Der Gläis het sech vom Töldi losgmacht und sech verfluechet, er gangi nümme läbig vo däm Platz furt, aber der Junker het’s uf sech gnoh, dä Schwur ungültig z’machen und het, wo alles Zuereden und Mitryße nüt abtreit het, mit syne chreftigen Arme 116 der Gläis am Bort i ds Gras gworfe, sech hindertsi uf ne gleit, mit jeder Hand eis vo Gläises Handglänk packt und sech syni Arme wie d’Schlängge vo nere Bränten über d’Achsle zoge. Nachhär het er sech mit mene chreftige Ruck ufgschnellt und sy Schützling, wo-n-er dä Morgen us der Chefi in es unvermuetets Eländ use gla het, gäg em Stulle zue der Bärg ab treit. Und, gäb was der Gläis uf ds Junkers breitem Rügge gwehberet und gfluechet het, er well nid wieder dene Bluetsuger i d’Händ falle, ender söll er ne de Söu dargheien und so wyters, het der Berchtold Wendschatz der minderscht vo syne zuekünftigen Undertanen i ds Läbe zrüggtreit. Es isch dem Junker gsi, wie wenn us der unappetitleche Lascht e neui Chraft i sy Seel strömti, und i der Überzügung, daß das, was er jitz machi, gueti Frucht müessi bringe, het er sech überleit, wäm daß er der Gläis söll avertroue. Er het i Gedanken alli Burehüser gmuschteret und gfunde, daß d’Wahl nid ganz liecht sygi. Am beschte hätti’s der Dessigkofe-Buur mögen erlyde, aber er hätt’s dem Gläis nid welle zleid tue, i d’Gnad vo däm z’cho, wo-n-ihm ds Huus über em Chopf abbroche het. Im Teufmoos äne hätt er sicher am meischte Härz gfunde für e Gläis, aber dert hei si scho Chinder vo der Tanggelen im Huus gha, und der Junker het gfunde, es sygi gschyder, der Alt nid o no derthi z’bringe. Znächscht am Wäg isch ihm ds Stulle-Hans Uelis Hof glägen, und na sym Bsinnen isch doch der alt Hans Ueli eine vo dene Bure gsi, wo bi allem Trotz gäge di «Linde» dem Oberscht sälig no am nächschte gstanden isch. Ohni der Gläis z’frage, ob’s ihm rächt sygi, isch er gäge ds Hans Uelis Huus zuegstüüret. Der Hund isch vor der 117 Schüüre hin und här graaset, daß es ne mängisch am Änd vo der Chetti höch ufgsprängt het, und der Junker het ordlech lang müesse warte, bis daß öpper isch cho luege. Ds Hans Uelis Sühn und d’Schwigertochter hei hinder den Umhängli vüregüggelet und sech erscht vüregla, wo si ganz sicher im Mondschyn erchennt hei, daß der Junker Berchtold im Hof usse steit. Si hei gseh, daß er e Ma uf em Rügge treit und hei agnoh, es müeß es Unglück gä ha. Ändlech hei si Liecht gmacht und sy cho luege, was es gäbi. Der alt Stulle-Hans Ueli isch uf sym Ofetritt o erwachet und i d’Chuchi use cho z’trappe. Er isch eso schitter gsi, daß er sech an allnen Orte het müesse ha, bis daß er syni beide Spazierstäcke gfunde het. Der Jung het nid Freud gha a ds Junkers Chram und no weniger sy Frou. Si hei der Gläis z’guet gkennt, als daß si begährt hätte, mit ihm under eim Dach z’sy. Aber der Junker het nid längs Fäderläsis gmacht. Churzer Hand het er sy Lascht i der Chuchi abgleit und afa erzelle, wie-n-er derzue chömi, ne dä Möntsch i ds Huus z’bringe. Di Burelüt hei ihren Uwille so wenig gwüßt z’verstecke, daß der Junker het müessen anäh, si wärde der Gläis vor d’Türe stelle, sobald daß er ne der Rügge gchehrt heigi. Und so het er, ohni ihri Fragen abz’warte, ne grad afa zuerede, si sölle der Gläis underbringen und ne grad für z’grächtem uf em Hof versorge. Di jungi Büri het ufbegährt wie ne Wigglen und gseit, settigs Hudelvolk chönne si nid bruuche. Däm gschej’s rächt, daß er vo Huus und Hof cho sygi, er heig nüt Bessers verdienet, und si für seie wüßti o nid, mit was si’s verdienet hätte, daß si e settige Fötzel by sech müeßti goume. Währeddäm di Frou eso gwäffelet het, isch der Hans Ueli mit syne 118 zwee Stäcke schier eso vierbeinig im Hindergrund gstande, und ds urüejige Liecht vom Chienspan isch uf syr Stächvogelnasen umetanzet und het mit dem Lüüchte vo synen Ougen es merkwürdig läbigs Spiel i sys verschrumpfete Gsicht bracht. Er het es paarmal mit sym zahndlose Muul Bewegunge gmacht, wie wenn er würdi chöuen und du ändlech sym Sühniswyb mit dem einte Stäcken es Müpfli gä und gseit: «Verhäb’s, verhäb’s!» Zerscht het si nen e chly uwirsch agluegt, und du het si gseit: «Nu so mira für hinecht, er cha ja i hingere Stall ga lige!»
Währeddäm me dem Gläis es Chacheli warmi Milch ufgstellt het, isch der Hans Ueli müehsälig uf sy Ofetritt zrügg graagget. Dert het er wyter philosophiert. Chuum verständlech het er vor sech ane brümelet: «Sälig sind die Barmhärzige.» — Was da der Junker gmacht het, isch ihm eigetlech öppis ganz Ungwanets gsi, so guet wie syne Chinder. Aber wie meh daß er drüber nachedänkt het, descht schöner het’s ne dunkt, und er het sech nume geng wieder gseit, so öppis hätti är sälber i junge Jahre nid liecht gmacht, und es sygi doch offebar i däm Junker öppis vo sym Vatter ufgange. Er het’s syne Chinder vorgha und no mängisch i spätere Tage dervo brichtet.
Der Töldi het sech vorgnoh, er well de z’morndrisch no einisch mit dem Hans Ueli cho rede, het dene Burelüte danket und isch wyters gange. Der Gläis vom Bärg abez’chräzen isch ihm viel liechter worde, als jitze der Wäg i ds Schloß under d’Füeß z’näh. Es isch ihm wie nes Gwicht a de Füeß ghanget; aber, was ihm d’Chraft gä het, sech wieder under ds vätterlech Obdach zuechez’la, isch ds Gfüehl gsi, daß er, wenn o nid 119 grad gäge sy Stiefmuetter, sys Unrächt vo dä Morge wieder guetgmacht heigi.
Der Frou Kätheli isch es en Erlösung gsi, d’Schritte vom Töldi im obere Gang und i syr Stube z’ghöre, und es het se mit aller Gwalt zoge, ga z’luege, i weler Verfassung er heicho sygi. Aber na allem, was si hütt mit ihrem Vatter verhandlet het, het si nid ohni wyters ihrem Härz dörfe folge. Me cha sech dänke, daß si e böse Tag hinder sech gha het. Nid daß si grad dänkt hätti, der Töldi tüej sech es Leid a — das isch damals nametlech under junge Lüte nid geng der erscht Gedanke gsi, wenn eim öppis zwäris gangen isch. Und schließlech het d’Frou Kätheli z’guet gwüßt, daß d’Töubi vo mene junge Möntsch churzi Bei het, bsunders wenn er kei gschwullne Gäldseckel by sech treit, und weder si no ihre Vatter hei zu den Eltere ghört, wo meine, ds Gäldusgä müessi o bizyte glehrt sy. So isch ja zächni gägen eis z’wette gsi, daß sech der Junker rächt bald wieder wärdi zuechela. Der Großvatter het sogar gmeint, es pressieri niene halb eso dermit, dä Kärli söll jitze sy vürwitzigi Nase nume chly a d’Bysen use ha, er wärdi de bald gnue Längizyti nam Schloß Hünigen übercho. Aber der Herr Willading hätti äbe nid müesse der Herr Willading sy, wenn er nid wyters dänkt und sech dra gmacht hätti, ds Yse z’schmide, so lang es heiß isch. «Da git’s gar nüt anders meh», het er zu syr Tochter gseit, «als furt mit däm Bursch, dä lehrt hie nümme folge, und wenn er nid in e ruuchi Schuel chunnt, so geit er der a Lyb und Seel z’Grund. Da git’s nüt Bessers als in es Regimänt!»
«Das isch ja eigetlech, was er wott», meint d’Frou Kätheli, «er het mer’s einisch gseit.»
120 «So? Mir het er de öppis anders gseit, dä Lappi, wo-n-ihm der Stuppa en Offiziersstell offeriert het; aber äbe, so isch er, wenn er e Töubi het, so weiß me nie, was ihm z’Sinn chunnt. Er het sech halt i Chopf ta, vo mir nüt az’näh.»
«I weiß scho, warum er das refüsiert het, er het mer’s gchlagt. Es het ne duuret, daß Dir, wo doch sünsch dergäge syd, jungi Lüt nach Frankrych z’schicke, nen ohni wyters heit welle dem Stuppa mitgä. — Und ussertdäm han ig ihm’s usgredt gha, daß er in es katholisches Regimänt gangi. Soviel i weiß, git’s ja jitze kei gueti anderi Glägeheit.»
«Ach was! Katholisch oder nid katholisch», het der Herr Seckelmeischter gseit, «si merke nüt dervo so i mene Regimänt. Oder meinsch öppe, me mach se z’bychte? — Gschäch de nüt Bösers, als daß dä Dräck einisch use chäm!»
D’Frou Kätheli het gar nid gschine glycher Meinung z’sy. Gseit het si nüt, aber si het sech Tränen abgwüscht.
«Da git’s jitz halt nüt z’wärweiße, dä Bueb mueß furt und das gleitig. Sünsch channsch de luege, was de no mit ihm erläbsch. Chumm mer de nume nid cho bjorne!»
Di Frag isch der ganz Tag düre geng wieder zur Sprach cho, und d’Frou Kätheli het wohl gmerkt, daß si nid liecht gägen ihre Vatter het chönnen ufcho. Es ma ungfähr um die glychi Zyt gsi sy, wo der Töldi vom Toppwald gäge Dießbach zue sech uf e Wäg gmacht het, daß d’Frou Kätheli ds Bedürfnis gspürt het, der Pfarrer um Rat ga z’frage, aber der Bricht, daß er ganz übel zwäg sygi, het si äbe scho gha, und so isch 121 nere dä Wäg o abgschnitte gsi. Daß der Töldi o sy Zueflucht im Pfarrhuus gsuecht het, het si dert vernoh, wo si uf d’Nachricht vo ds Pfarrers Tod hi mit dem Stöphi ga Dießbach gfahren isch. Es hätti ja nid so pressiert dermit, aber d’Frou Kätheli isch froh gsi, uf nes paar Stund vo ihrem Vatter furt z’cho, für ungstört über das nachez’dänke, was se plaget het. Wo si umecho isch, het der Disput bald wieder agfange, und der Grundton vo allem, was der Herr Seckelmeischter gseit het, isch gsi: Mach, was d’wottsch, aber i säge der nume, es isch höchschti Zyt, daß dä Bursch under ne feschti Hand chunnt. Und gschadt het’s no keim, wenn er e chly i der Wält ume cho isch.
«Wenn’s nume nid grad i Frankrych sy müeßti, i so mene katholische Land!» het d’Frou Kätheli geng vo neuem wieder etgägegha.
«He ja», het der Herr Willading gseit, «dy Ma isch emel o dinne gsi und isch o nid erstickt i däm Cherzegschmürz!»
D’Frou Kätheli het ihre Vatter nie gärn ghört reden über ds Läbe vo ihrem Ma; aber im stille het si doch müesse zuegä, daß er i däm Punkt rächt heigi und daß o di schöni carrière, wo der Oberscht i frömde Dienschte gmacht het, ne nid ghinderet heigi, das z’wärde, was si juscht grad so bewunderet het an ihm. Si het sech müesse säge, daß der Oberscht Wendschatz vermuetlech nüt dergäge gha hätti, syni Sühn i nere stränge militärische Schuel z’gseh. Und wenn doch das jitze der Wäg zum Fride chönnti sy, so well si sech schließlech dry ergä.
Jitz het si, sobald si der abtrünnig Junker dobe het ghören umeloufe, kei Rueh meh gha und zue-n-ihm 122 welle; aber der Herr Seckelmeischter het gfunde, si söll nid la merke, daß sys Furtloufe nere so z’Härze gange sygi, dä Chätzer heig bim tuusig derwyl, cho peccavi z’mache. Er wärdi nume je länger descht uverschanter. Mit allem däm Ufbegähre het aber der Herr Willading doch nid chönne verhüete, daß d’Frou Oberschti, sobald si ihre stränge Vatter het z’Sädel gschickt gha, zum Töldi ufen isch.
Der Junker isch im Bett glägen und het es bitterböses Gsicht gmacht, wo-n-er sy Stiefmuetter mit der Lampe het gseh ynecho. Er isch ufgsässen und het drygluegt, wie wenn er se wetti aschnaue, was si da obe z’tüe heig. D’Frou Kätheli het ta, wie wenn si dä bös Blick gar nid gseh hätti, het ihrem Stiefsuhn i ds Gsicht zündtet, nid nume mit der Lampe, sonderen o mit ihrne schöne truurigen Ouge. Das het der Töldi nid mögen erlyde, er het vor sech abegluegt und d’Mama la rede.
«Wo hesch du di hütt umetribe?» het si ne gfragt, «du bisch z’Dießbach gsi, das weiß i, aber warum bisch erscht jitz heicho?»
«Das will ig Ech de morn säge», antwortet der Töldi, «jitz chan i nid. I will Ech de alles säge, nume nid jitz grad.»
«Was hesch du z’Dießbach gsuecht?»
«I ha zum Pfarrer welle, i ha nid gwüßt, daß er gstorben isch. — I ha... Mama, Mama» — mit däm isch der Töldi der Frou Kätheli um e Hals gfalle — «es isch mer leid, wenn ig Euch wehta ha... aber sitdäm der Großvatter da isch, isch es mir mängisch, wie wenn i allne Lüte hie vürig wäri. Es isch gar nümme wie früecher.»
123 «Weisch du eigetlech, Töldi», seit d’Frou Kätheli mit truuriger Stimm, «daß du mir mit däm e Vorwurf machsch, wo mir i d’Seel yne wehtuet? Han i das um di verdienet?»
«Nei», seit der Töldi, «i weiß es wohl, daß i das nit sötti säge. Es isch mer leid, i han Ech gwüß, gwüß nid welle weh tue; aber begryfet doch: wenn de albe der Großvatter mi eso gar nid wott verstah, und wenn er de no hie chunnt cho regänte, so chunnt’s de alben eso über mi, und de mueß i de dänke, was mer der Pfarrer einisch gseit het: daß halt myni beiden Eltere nümme da syge. Verzieht mer, wenn ig Ech das eso säge. I bin Ech deßtwäge nid minder dankbar, und Dir syd mer ja alles, aber begryfet mi doch, Mama!»
Di Wort hei der Frou Kätheli fascht ds Härz z’underobe ta. Es isch nere gsi, wie wenn der Oberscht sälig würdi us däm Bueb use rede, und doch, wil si sech wahrhaftig nüt het gha vorz’wärfe, so het si sech gägen e gwüsse Groll müesse wehre, wo i ihrer Seel gäge Töldi het wellen ufstyge. «Nid minder dankbar! — Isch das alles?» So het si sech wieder und wieder gfragt. Ihre-n-isch es gange, wie amene Wanderer, wenn undereinisch der Näbel vor ihm verryßt und er in en Abgrund gseht, wo-n-er da nid vermuetet het. Da het si hert gha z’schlücke dranne. Es isch lang gange — und derwähred sy ihri Träne dem Töldi i di verstrublete Haar abetropfet — bis si-n-ihm het chönne säge: «Ja, i begryfe di. Und du söllsch wüsse: wenn i di scho nid begryfe chönnti, so würd i’s doch myr Läbtig nid über mi bringe, dir öppis la z’gscheh, wo ne Muetter nid uf ihres Chind ließ cho — aber lue, jitz muesch du o mi lehre begryfe. Du weisch: my Papa isch jitz o en alte 124 gschlagne Ma und het mi nid minder nötig. Und wenn dir beidi ech nid chönnet verstah, so muesch du als der jünger einschtwyle no nahgä. — Es dunkt mi, das sötti doch nid eso schwär sy.»
Der Töldi het d’Frou Kätheli us der Umarmung losgla und jitze ganz rüejig gseit: «Ja, i gseh das wohl y. I ha mer’s jitz überleit und bi zum Schluß cho — aber Dir müesset mer zerscht verspräche, Mama, daß Der mer’s nid weit lätz uslege, am allerliebschte bliib i ja bi Euch — es sygi ds Beschte, i gangi furt. — Weit Der mi nid zum Viktor la gah? I gieng so gärn! Was söll i hie mache?»
«Es isch villicht ds Gschydschte», seit d’Frou Kätheli, «du weisch ja, i gseh’s eigetlech nid gärn. Aber dy Papa isch ja o dusse gsi. Villicht tuet’s dir guet, e chly under anderi Lüt z’cho, und du channsch öppis lehre, wo dir für dys spätere Läbe vo großem Wärt isch. Aber ei Bedingung machen i, und i la di nid vo hie furt, bis du mer das tüür und heilig versproche hesch: du söllisch wieder dahäre cho, Hünigen übernäh und der Wille vo dym Vatter usrichte. Underdesse will i derzue luege. Und de vergiß nie, wäm sys Chind du bisch, der Name vo dym Vatter wird dir mängisch der Wäg bahne, aber du söllisch o wüsse, was du ihm schuldig bisch.»
Der Töldi het uf das hi d’Hand vo der Frou Kätheli ergriffen und wär parat gsi, nere-n-alles z verspräche, was si nume welle hätti. Aber si het ihm gseit: «Schlaf jitz no einisch drüber», het ihm es Müntschi gä und nen im Fyschtere welle la. Si isch scho under der Türe gsi, du rüeft se der Töldi no einisch zrügg, si müeß ihm jitz o no öppis verspräche. Der Töldi het vo der ungstörte 125 Nachtstund welle profitieren und het nere-n-erzellt, wo-n-er der Gläis gfunden und was er mit ihm gmacht heig. Er het nere ds Schicksal vo däm unglückleche Möntsch uf ds Härz bunde, und du hei si sech im beschte Fride guet Nacht gseit. —
So chan e böse Tag, wenn me der Liebi ds Wort gönnt, sy schönen Abe ha.
Fünftes Kapitel
Öppe vierzäh Tag gäb daß der Pfarrer Gryph z’Dießbach gstorben isch, het i syr Studierstuben a der Herregaß z’Bärn der Herr Däche Hummel mit syne geischtvollen Ouge zum Fänschter uus gstuunet und sy graue Bart gstrychlet. Er het a nere Predig gearbeitet über e Täxt: Niemand kann zweien Herren dienen. Er het sech vorgnoh gha, am nächschte Sunntig vo der Chanzlen aben e flammende Protäscht losz’la gäge französische Chriegsdienscht. Und für so öppis isch er ganz der rächt Ma gsi. Er het keis Blat vor ds Muul gnoh, nid emal wenn er’s mit den yflußrychschte Lüte z’tüe gha het. Wo si nen einisch i jüngere Jahre wäge nere Predig, wo’s de gnädige Herren und Obere nid chönne het, vor e Rat zitiert hei, het er e Bibel ghöische, für sech mit dem Wort Gottes z’verteidige, und wo men im ganze Rathuus keini gfunde het, het er dene Herre so vaterländisch d’Levite gläse, daß si nen eis für allimal i Rueh gla hei, und z’morndrisch het er der Regierung e Bibel gschänkt. (Vermuetlech list d’Regierung no hütt flyssig drinne.) Der Herr Däche het sech ordlech i sy Predig yne vertieft gha und het nid gha z’förchte, daß es ihm am nötige Füür wärdi fähle. Im Gägeteil, er het i Gedanke sys Auditorium la revue passiere, für sech dür d’Rücksicht uf settigi Lüt e chly la z’mäßige, wo-n-er öppen uschuldigerwys hätti chönne träffe. Aber d’Sach het einisch müesse gseit sy, und drum isch es ihm nid ganz liecht worde, der rächt Ton z’finde. Albeneinisch isch er sech mit 127 syne länge chnochige Finger dür di ehrwürdige boucles gfahre, wo z’beid Syte vo sym Houpt under der chlyne schwarze calotte vürecho sy, wie wenn er öppis wetti wägschüüche, wo-n-ihm im Wäg gsi isch.
Da pöpperlet’s a d’Türe. Er het nid grüeft «yne», er het vor sech ane gschumpfe: «Das isch doch o nes sapperlots Züüg! Wie mängisch han i ne’s afange gseit!» Und scho het er welle gäge d’Türe hässele: «Was heit der aber z’stürme?» Aber di böse Wort syn ihm uf der Zunge blybe chläbe, wo, chuum daß ds Meitli d’Stubestüren ufta het, e merkwürdigi, hoffärtig agleiti Dame z’mitts i der Stube steit und ne mit neren ehrerbietige révérence grüeßt. Er het chuum gwüßt, was er macht. Offebar het er mit syne Händen e Bewegung gmacht, wo me het chönne für nen Yladung zum Sitze näh. Di Frou isch emel, gäb daß der Herr Däche ds rächt Wort gfunde het, für se na ihrem Begähr z’frage, mit dezidierter Eleganz grad vor ihm uf ne Stuehl abgsässen und het ne dermit zwüsche Schrybtisch, Büechertisch und Fänschter ygchefelet. Der Herr Däche het i sym Läbe viel Lüt glehrt kenne, und es het ihm nid gschwind meh öpper imponiert, bsunders Mannevolk nid; aber eso öppis wie di Pärson da isch ganz gwüß no nie i syr Studierstube gsässe. Der Name het er nume halb verstande gha, aber er het einewäg uf der Stell errate, wär es isch. D’Jumpfer Françoise vo Wattewyl, e Pärson, vo dere me z’Bärn gwüßt het, daß si gägen en Ehredame vo der Herzogin de Créqui z’Murten es regelrächts Duell zu Pfärd usgfochte, daß si z’Baden unde dem öschtrychische Gsandten es Roß vorgritte het, wo keis Mannevolk het möge baschge, daß si uf der Jagd z’Schöftlen e prüüßische 128 General mit mene guet zilete Pischtoleschuß sech vom Lyb ghalte het und daß ds bärnisch Ehgricht uf obrigkeitleche Befähl ihres Verlöbnis mit mene katholische Fryburger Junker het müessen uflöse. Was weit der meh? — Mit dem erschte Blick het der Däche begriffe, daß das alles müglech gsi isch und daß da no Sache müglech wäre, wo jitze kei Möntsch dra dänke würdi. Es Madonnegsicht isch es nid gsi, aber doch es schöns, so gsund und chreftig und drin es Paar Ouge wie blaue Sammet, so weich, so groß, so lieb und warmglänzig. Es isch öppis eso Luschtigs und Fründlechs i däm Gsicht gläge, daß me där Frou nume mit verbundenen Ougen öppis Unartigs hätti chönne säge. Di ganzi Figur isch ei vollkommene Guß gsi, groß, chreftig und gschmeidig. Und e Stimm het si gha wie ne flotten Offizier.
«I will Ech nid lang versuume, Herr Däche», het si agfange, «i gseh, Dir heit Wichtigers z’tüe als gschwätzigi Visite z’epfah. — Aber es macht mer einewäg Freud, jitz grad Eui nächeri Bekanntschaft z’mache. Vo der Chanzle här kennen ig Ech scho lang. I chume flyßig. Eui fameusi Predig vom Zöllner und vom Pharisäer weiß i fascht no uswändig, und doch sy scho drei Wuche drüber gange. Aber i chume nid, für Euch cho Komplimänt z’mache, Herr Pfarrer. Dir müeßtet nid der Herr Däche Hummel sy, wenn Dir Ech eso öppis ließet la gfalle. Nei, was mi dahäre füehrt, isch: I möcht Ech cho frage, öb Dir is nid würdet di großi Freud mache, am nächschte Zyschtig zu üs, das heißt zu myr Tanten am Wybermärit, cho z’Morge z’ässe. Gället, Dir chömet?»
Üse Dächen isch überrumplet gsi. Däm dîner het er 129 zwar nid grad viel nahgfragt, aber der Gedanke, mit der berüehmte Françoise vo Wattewyl i pärsönleche Verchehr z’cho, het ihm eso flattiert, daß er nid het chönne nei säge. Ihres Wäse het nen interessiert und es charme uf ihn usg’üebt, däm er nid het chönne widerstah. Er het nere danket und versproche, er welli cho. Er het se, trotzdäm si sech uf di gschicktischti Manier syr Höflechkeit etzoge het, bis vor d’Hustüren use begleitet und sys Chäppli glüpft, wie wenn der französisch Gsandten i Pärson sech von ihm verabschideti.
Wo-n-er wieder i sy Studierstuben yne chunnt, het ihm vom Schrybtisch här ds wyße Blatt vo syr agfangene Philippika gäge französische Chriegsdienscht zueblinzlet. Und wo-n-er sech wieder a Tisch gsetzt und d’Fäderen ergriffe het, für wyterz’fahre, da isch es ihm undereinisch gsi, wie wenn e Grabe zwüschen ihm und syr Predig sech ufta hätti. Mit dem beschte Wille vo der Wält het er ds Ändi vom Fade nümme chönnen erwütsche. «Sapperlot abenandere!» isch es ihm undereinisch etfahre. Mit beidne Hände het er sech gäge d’Tischkante gstemmt und sech mitsamt dem Stuehl vom Tisch wäggstoße. «Was isch jitz das?» — Er isch ufgstanden und i der Stuben uuf- und abgloffe, und gäb wie-n-er probiert het, wieder i sy Predig yne z’cho, het’s i sym Chopf geng nume gmacht: «I cha nid, i ma nid, i cha nid, i ma nid.» Und wohin er syni Blicke grichtet het, sy di große blauen Ouge vo der Jumpfer Françoise vor ihm umetanzet, und ihri melodischi Mannsstimm het ihm alli Sätz i d’Ohre gsunge, wo-n-är het welle mache, und no anderi derzue. Bald het er sech afa vorwärfe, er hätti di Yladung nid söllen anäh, 130 aber mit dem beschte Wille wär ihm nüt Rächts i Sinn cho, wo-n-ihm e Grund gä hätti, für hindedry no abz’säge. Er hätti fei öppis drum gä, wenn ihm am Morge vor däm dîner der Chopf oder der Buuch e chly hätti welle wehtue. Fascht het er im stille ghoffet, es chöm ihm de so öppis derzwüsche, oder es gäb de öppe no ne Lycht oder sünscht öppis, wo-n-er chönnti vorschütze. Aber bi allem däm het er sech de geng no müesse säge, das dîner wäri no der gringscht Chummer. Meh und meh het er gspürt, daß er kei freie Ma meh isch gsi und daß er sy Predig eifach nid eso chönni fertig bringe, wie-n-er het welle. Er het um nen andere Täxt uus müessen und sech dermit tröschtet, er chönn se de später wieder ufnäh. Aber mit däm het er sech wüescht verrächnet.
Dä Zyschtig isch cho, der Däche Hummel isch zu ds Herr vo Wattewyls gangen und isch am Tisch zwüsche d’Jumpfer Françoise vo Wattewyl und d’Frou Oberschti von Erlach yne gsetzt worde, und vis-à-vis het er — der Oberscht Stuppa gha. Er het nüt gha z’chlage. I Zyt vo nere Stund het men ihm meh Liebeswürdigkeit erwise, als er mängisch i mene halbe Jahr erfahre het. Und das isch alles eso cho, so glatt und glimpfig wie uf mene gseiffete Brätt, und der lysischt Widerstand wär ihm vorcho wie ne Grobheit. Vo der Kapitulation vo däm neue französische Regimänt het me brichtet, wie wenn der groß Rat se-n-emel scho vor acht Tage bewilliget hätti, und doch isch i der Sach no nüt gange gsi.
Der Däche Hummel isch na däm dîner heicho wie ne gschlagne Ma. Sy Predig über ds Wort: Niemand kann zweien Herren dienen, hätt er mit keier Zange 131 meh mögen us der Schublade usezieh. Wär nen i dene Tagen atroffe het, dä het ihm vo wytem agseh, daß ihm öppis lätz graten isch. Und die, wo sünsch mit ihm politisiert und über di französische Dienschte gwätteret hei, hei gar nid begriffe, warum er jitz undereinisch so luem isch. Underdessen aber het sech meh und meh ds Grücht verbreitet, der Däche Hummel heigi a der «Amazone», wie me damals d’Françoise vo Wattewyl z’Bärn gheiße het, der Narre gfrässe. Si sitzi alli Bott by-n-ihm i der Studierstube, me wüssi nume nid, ob är wältlech oder am Änd si no geischtlech wärde welli. Wär er nid en alte Ma gsi, so weiß kei Möntsch, was di böse Müüler no druus gmacht hätte. Di gröschti Freud a däm Stadtgschwätz hei natürlech die Lüt gha, wo einisch i ihrem Läbe vom Däche reproches, und die, wo vo der Françoise ne Chorb übercho hei.
*
Der Frou Oberschti Wendschatz ihri Roß hei scho rächt bös gha, wo si der Herr Seckelmeischter wieder ga Bärn zoge hei. Es isch sech no nid derwärt gsi, der Schlitte vürez’näh, aber grad Schnee gnue, für daß d’Gutschereder nid ring gange sy. Und derzue het es gschneit, und der Bysluft het der Schnee dür alli Fuegen yne gjagt, so daß es dem alte Herr rächt ufründlech z’Muet isch gsi. Chuum z’Bärn, het er allerhand Gschäft gfunde, wo uf ne gwartet hei, und nid wenig dervo hei sech meh oder weniger um di Regimäntskapitulation dräjt. Das het dem Herr Seckelmeischter no z’vollem der Luun verdorbe. Was het er da no sölle mitrede? — Dä «donners Bueb», der Töldi, het ne ganz us em G’reis use bracht. Was het er jitz dem Herr vo 132 Bostette sölle säge? Rumpelsurrig het er syni Papier erläse, und albeneinisch het’s ne gluschtet, der ganz Minggis i ds Kaminfüür yne z’wärfe, wil er doch gmerkt het, daß währed sym Ufethalt z’Hünigen i der Regierung allerhand vor sech gangen isch, wo anders usecho wär, wenn men ihn gfragt hätti. «Es isch doch e chätzers Gschicht», het er gseit, «me bruucht nume für nen Ougeblick der Rügge z’chehre, so profitiert öpper dervo. Was will i wette, si hei underdesse scho abgehärtet, wär a mym Platz söll Seckelmeischter wärde! Aber wartet nume, dir heit mi no nid dusse! E Willading isch zäjer als eso.»
I däm Ougeblick chunnt me dem Herr Seckelmeischter cho säge, der Herr Däche Hummel möchti mit ihm rede.
«Ach was», etwütscht’s ihm, «das fählt sech jitz grad no. — Nu, so mira!» Der Dächen isch mit tröschtleche Worten uf e Herr Willading zue cho, het gfragt, wie’s ihm gang und öb ihm d’Einsamkeit gruusam schwär falli. Und der Herr Seckelmeischter het i syr Antwort näb em Dank für das fründlech Interesse der Groll über die Lüt la vüre güggele, wo sech scho für nes Amt sunntige; wenn der ougeblicklech Inhaber numen es paarmal hueschti. Über alles mügleche het er sech verbreitet. Us Angscht, der Däche chönnti vo der Kapitulation afa brichte, het er ne mit mene ganze Schwall vo Gschäften überschüttet, wo der Herr Hummel gar nüt agange sy. Und der Däche, wo sünsch für sys Läbe gärn mit de Staatshöupter politisiert het, het hütt vo der sälige Frou Seckelmeischter gar nid chönne schwyge, für emel ja z’verhüete, daß der Herr Willading nen öppe no fragi, wie’s mit der Agitation gäge 133 französische Chriegsdienscht standi. So isch es du gscheh, daß di beide Herre hütt no rächt ordlech vom Seeleheil brichtet hei.
I där sehr nützleche Beschäftigung isch se ds Herr Seckelmeischters Chrischtine mit der Mäldung cho störe, der Herr vo Bostette sygi da.
Der Herr Seckelmeischter het sech grad chuum mögen ebha, nid mit der Fuuscht uf e Tisch z’houe. Trotz der Gägewart vom Herr Däche het er gseit: «O no! — Me bruucht nume d’Nase dür ds under Tor yne z’strecke, so het me scho a jedem Chuttefäcken eine.»
E nu, het der Herr Hummel dänkt. Und wil ihm ds Zsämecho mit dem Herr vo Bostetten um nüt agnähmer isch gsi als dem Herr Seckelmeischter, so het er vo der Glägeheit welle profitiere. «Ja», het er gseit, «i will der Herr Seckelmeischter vo myr läschtige Gägewart befreie. Nüt für unguet. Au revoir, Herr Seckelmeischter.» I sy Chropf yne het er ab em hindertsi Komplimäntieren ergänzt: «Aber nid gäb de besserer Luun bisch!»
Wo-n-er i sym Sitzläder d’Nächi vo der Türe gspürt het, het sech der Herr Däche majeschtätisch ufgrichtet, sech umgchehrt und isch — uf der Schwellen a Herr vo Bostette pütscht.
«Aha, aha — das trifft sech ja famos, grad wie verabredet!» Mit dene Worte versperrt ihm der Ratsherr sy Wäg.
Der Herr Däche stellt sech uf d’Syten und spreitet syni Händ uus, für der Herr vo Bostetten a sech vorby i d’Stuben yne z’la und seit: «Votre serviteur, Herr vo Bostette!»
134 Aber der Herr vo Bostette probiert der Däche wieder i d’Stuben yne z’stoßen und seit: «Pardon, Herr Däche, i möcht Ech doch ersueche, no nen Ougeblick daz’blybe. Es wird Ech interessiere, z’vernäh...»
«Nei, nei, nei, es anders Mal.»
«Wohl, wohl, wohl. — Carpe diem.» Jitz hei si under der Türen e pas de deux tanzet und sech ynen und use gstoße, bis der Herr Seckelmeischter mit gschwullene Stirnaderen und chrampfhaft ballete Füüscht dasteit und seit: «Ja — ynen oder use! Es chunnt chalt yne.» Dem Herr vo Bostetten isch es underdesse glunge, der Däche wieder yne z’lotsen und nen in e fauteuil z’stoße. «Numen en Ougeblick!» Und du het er sech umgchehrt und zum Herr Seckelmeischter gseit: «Vous m’excuserez, Herr Seckelmeischter, aber es trifft sech eso guet, daß mer grad alli drei da bi-n-enandere sy.» Und dermit zieht er es Papier us em Sack, schlat mit der flache Hand druuf und fahrt furt: «Da hei mer d’Beschäärung. Was meinet Der, was i da heig? Der ganz Etat nominatif vo däm Regimänt, wo men is hütt über acht Tag wott abzwänge. Und wie-n-i gseit ha, so isch es cho: Colonel: M. Jean-Jacques d’Erlach, Lieut. Colonel: Jean-Louis de Muralt...» Di beiden andere Herre sy stumm i ihrne fauteuils gsässen und hei, wie wenn si us em glyche Model g’gosse wäre, d’Händ uf em Buuch gfaltet, was der Herr vo Bostette für en Usdruck vo sprachloser Etrüschtung agluegt het, währeddäm i Wahrheit e jede vo dene beide sech uf nen Uswäg bsunne het. Wo der Herr vo Bostette d’Lyschte vo de zuekünftige Kompagnie-Inhaber het abegläse gha, isch er es paar Schritt ufen und abe gloffen und du vor em Herr Seckelmeischter blybe stah mit der 135 Frag: «Was säget Dir jitz derzue, he?» Und wo-n-er kei Antwort übercho het, het er sech gäge Däche gchehrt und gseit: «Jitz isch es höchschti, aber o allerhöchschti Zyt, Herr Däche, daß Dir de Lüte vo der Chanzlen abe d’Ougen uftüet über das, was e reformierte Bärner sym Vatterland schuldig isch!»
«Ja lueget, Herr vo Bostette», antwortet ändlech der Däche, «das isch gschwind gseit, aber es isch nid liecht z’mache. Me nimmt eim afange gar mängs übel...»
Der Herr vo Bostette het ne nid la usrede. «Und das säget Dir mer, Herr Däche? Dir, wo z’Bärn soz’sägen alles chönnet düresetze? Dir, d’Verkörperung vo der Unbestächlechkeit? Allons, courage! Hütt isch Frytig, morn heit Der der ganz Tag no Zyt, e fulminante sermon usz’dänke, und Dir wärdet gseh: die Gschicht geit der Bach ab, daß me’s schöner nid chönnti wünsche. — Meinet Dir nid o, Herr Seckelmeischter?»
«Tschia», seit dä, «es chönnti nüt schade.»
Der Herr Däche het a sy wohlverwahreti Predig dänkt, wo-n-er mit so viel Geischt und Yfer agfangen und du vor de schönen Ouge vo der Jumpfer vo Wattewyl wieder in e Schublade versänkt het. Für emel z’zeige, daß es ihm am guete Wille nid gfählt heigi, seit er du: «I ha’s scho lang im Sinn gha; aber es wott mer nöue nid rächt vo der Hand. Settigs geit de gar förchterlech übel a, und da bsinnt me sech halt zwöimal für einisch.»
«Aber, Herr Däche», eryferet sech der Herr vo Bostette, «wär söll de de Lüte d’Chuttle wäsche, wenn nid Dir? Weit Der öppe warte, bis d’Steine schreie? — Es isch allerhöchschti Zyt. Dir wärdet wohl o dervo ghört ha, daß di schöni Jumpfer vo Wattewyl, di sogenannti 136 Amazone, dem Stuppa i d’Hand arbeitet und de Lüte geit ga d’Chöpf verdräje. Und es schynt, si findi under üsne Gsinnungsgenosse no alti Narre gnue, wo sech vo ihrem charme löj la um e Finger lyre.»
Der Herr Seckelmeischter isch mit sym Baß ygfallen und het gseit: «Es isch eifach unerhört. Me cha uf niemer meh zelle.»
Der Herr Däche het derglyche ta, er heigi Bedürfnis na mene Spöimuetli, was ja im Wintermonet bi alte Herre scho cha vorcho, und isch vo eim Stubeneggen i andere gfahre.
«Ja», het der Herr vo Bostetten underdesse zu mene neue Värs agsetzt, «me weiß würklech nümme, uf wän me sech no söll verla. Da hei mer’s schwarz uf wyß uf der Lyschte, daß Lüt, wo sech sünsch verschore hei, si wette nie der chly Finger härgä, für ihri Sühn i Frankrych la z’kapituliere, undereinisch se sälber chöme cho aschrybe. — I fragen Ech!»
Der Herr Seckelmeischter het uf das abe der Ranggler übercho und i syne Papier umegnüelet, für la z’merke, daß er eigetlech schuderhaft viel z’tüe heigi. Der Herr Dächen isch en unwiderstehleche Freiheitsdrang acho. Mit dem Verspräche, er well sech’s no einisch überlege, ob es ratsam sygi, öppis vo der Chanzlen abe z’säge, het er sech epfolen und isch mit ungwaneter Bhändigkeit verschwunde. Und wo der Herr vo Bostette het Miene gmacht, no wyter wellen ufz’begähre, het der Herr Seckelmeischter afa derglyche tue, er müeß hütt no uf ds Rathuus abe. Der Herr vo Bostette het gseit, er well ne nid länger meh versuume, nume müeß er ihm jitz no öppis Wichtigs säge, und dermit isch er mitsamt sym Stuehl ganz a Herr Willading 137 zueche grütscht, het ne sogar uf der Bruscht bim Chleid gnoh, wie für ihm besser chönnen i ds Härz yne z’rede, und gseit: «Bi der Françoise vo Wattewyl geit de allerlei. I gloub, es wär guet, me würdi dert e chly ga der Umhang lüpfe, sünsch sy mer de bald näbenusse. Dir syd äbe scho e chly wohl lang z’Hünigen usse gsi. Es wird dert mängs abgehärtet, wo men im Rathuus nid ungstört cha brittle. Ihres salon isch der rendez-vous-Platz vom Stuppa und syne Lüte. Wei mer nid einisch zsäme nere-n-i ds Huus falle, wenn grad di rächti Societät bi-n-enanderen isch?»
Der Herr Seckelmeischter isch nid grad erbouet gsi vo däm Vorschlag; er het geng dänkt, es chömm de no früech gnueg uus, daß der Berchtold Wendschatz sech um nes Offizierspatänt i Frankrych gmüeji. Aber uf der andere Syte het er sech gseit, er müessi luege, daß er wieder i Sattel chömi und daß me z’Bärn merki, daß me de no mit ihm müessi rächne. Drum isch er doch du druuf ygange, und me het sech verabredet, me welli no vor der nächschte Ratssitzung dä Überfall usfüehre. Uf das hi isch der Herr vo Bostette wohlzfride mit dem Resultat vo syr Visite heigange. Siegesgwüß het er sech uf di nächschti Wuche gfreut.
Ganz anders der Herr Däche. Däm isch’s nid wohl gsi i syr Hut, wil er gseh het, daß er dür e Verchehr mit syr geischtryche neue Fründin über churz oder lang i di gröschti Verlägeheit cho chönnti. Ds Gwüsse het ne plaget, und wil er e brave, grade Charakter gsi isch, wo’s nid lang usghalte het i nere doppelzüngige Rolle, so het er sech gseit, er well us däm Ghürsch use, wie ender wie lieber. Ds Gschydschte wärdi wohl sy, er gangi a eim vo de nächste Tage zu der Jumpfer Françoise 138 und säg nere, sys Gwüssen erloub ihm nid länger z’schwyge zu dene Kapitulations-Umtriebe.
*
Im Chisetal isch es underdesse ganz still worde gsi. Zwüsche de blauschwarze Tannewälder innen isch e bländigi Schneedechi gläge. Da und dert het men öppen e Buur hinder sym Huus gseh holze; aber sünsch isch d’Gäged wie usgstorbe gsi. Numen einen isch im Schnee umegfahre, wie wenn’s ihm um ds Spaziere z’tüe wär: der Junker Berchtold Wendschatz. Er isch synen alte Lieblingsplätze nachegstriche, für se descht besser im Bsinne z’bhalte, und wo-n-es sech öppe grad troffe het, isch er i mene Burehuus ygchehrt und het de Lüte gseit, er well jitz i di wyti Wält, es gang allwäg de lang, bis daß er se-n-ume gseji. Dem eint und andere het er no öppis Bsunders gha z’säge. So isch er im Dessigkofe vor mene gwüsse Fueder Lade blybe stah und het dem Buur gseit: «Jitz ma’s aber nümme grecke, für d’Löcher i der Tanggelen obe z’plätze!» Das het me dem Buur nid zwöimal bruuche z’säge; das Holz isch am glychen Abe no wieder vor der Schloßsagi abgleit worde.
Fründlecher isch ds Gspräch gsi mit dem Stulle-Hans Ueli. Der Junker het ihm der Gläis no einisch a ds Härz gleit und ihm du verrate, daß er vorheigi i frömde Chriegsdienscht z’gah. Da het aber der Stulle-Hans Ueli großi Ouge derzue gmacht. «Das wird öppe nid sy?» het er gseit. Und der Berchtold Wendschatz het g’antwortet: «Ja wolle, es mueß sogar. Es isch mer öppe nienehalb so liecht worde; aber wenn me gspürt, daß ein niemer meh rächt ma lyde, so isch es gschyder, 139 me gang.» — «E aber öppe doch nid!» meint der Buur. Aber der Töldi het trotzig gseit: «I weiß emel nid, mit was i das verdienet ha. Es dunkt mi albeneinisch, wenn es e grächte Gott im Himmel gäb, wie men eim’s i der Underwysig brichtet, so sötte die, wo sech druuf verla hei, de nid geng müesse hindenab näh und no derfür büeße, daß si e chly meh Härz hei für ander Lüt.»
«Junker, Junker», seit da der Hans Ueli und leit dem Töldi sy alti chnochigi Hand uf d’Achsle, «da hätti jitze der Herr Oberscht sälig nid Freud dranne, wenn er’s ghörti!»
«Ja nu», meint der Junker, «wenn my Vatter sälig no läbti, so wär’s nie so wyt cho.»
«Das dänk wohl nid», het der Hans Ueli zuegä, «aber, daß es jitz anders usecho isch, git Euch no lang nid ds Rächt, üse Herrgott im Himmel z’verchlage. Är sälber, Är het’s o erfahre, was d’Möntsche sy. Heißt es nid i der Gschrift: ‹Er kam in das Seine und die Seinen nahmen Ihn nicht auf›?»
Das het der Töldi ygsteckt, und wo-n-er dem alte Hans Ueli d’Hand zum Abschied gä het, isch es ihm gsi, er müeß ihm für das Wort no ganz apartig danke.
«Ja», het ihm der Hans Ueli no einisch gseit, «vergässet das emel nid, Junker. I chönnt nid rüejig stärbe, wenn i dänke müeßt, Dir ganget nümmen uf Syne Wääge.»
Der Junker het gspürt, daß wieder e Faden abgschnitten isch gsi, wo ne mit der gueten alte Zyt vo Hünige verbunde het gha, und jedes settigen Erläbnis het i sym Härz d’Bitterkeit no vermehrt.
Im Schloß sälber isch es sit der Abreis vom Herr Seckelmeischter rächt fridlech zuegange. Es isch usgmachti 140 Sach gsi, daß der Junker Berchtold sys Glück als Offizier söll ga probiere. Und trotzdäm me dert ussen eigetlich wenig gwüßt het, öb es zu nere neue Kapitulation chömi oder nid, het me ta, wie wenn das sicher wäri, het dem Töldi sy Usrüschtung i d’Finger gnoh und gstudiert, wie me d’Sach well agryfe. Der Herr Seckelmeischter het nöue wenig Luscht zeigt, no einisch mit dem Oberscht Stuppa az’binde, nadäm ihm der Töldi vor nes paar Wuche mit sym Widerstand alles verderbt het. Er het syr Tochter bim Abreise no gseit, der Töldi söll jitz sälber luege, es gschej ihm rächt, wenn er jitz müeß erfahre, wie schwär men im Läbe vorwärts chömi ohni Protektion. So het me du würklech sälber müesse luege. D’Frou Kätheli het vernoh gha, daß d’Jumpfer Françoise vo Wattewyl Relatione gha het, wo scho mängem ds Töri ufta hei. Und wil me dür e Vetter vo Schöftle no wytuse mit nere verwandt gsi isch, so het sech d’Frou Oberschti gfragt, warum men eigetlech nid dervo sötti profitiere. Si het der Töldi schön usgstaffiert, damit syni natürleche Vorzüg emel de rächt zur Gältung chöme. Und derzue het si ne brichtet, wie me der wichtige cousine chönn Ydruck mache. Er söll de numen e chly resolut ufträtten und ja nid der Schüüchbündtel mache. Me het hinder em Rügge vom Herr Seckelmeischter ga Bärn gschriebe, für der Junker az’mälde, und sobald Bscheid cho isch, er wärdi am nächschte Mäntignamittag erwartet, isch der Töldi ufbroche.
A däm sälbe Mäntigmorgen isch er ga Bärn yne gritte, het sys Roß im Willading-Stall versorget und het bim Großvatter z’Morge gässe. Was er vorheig, het er ihm nid gseit, wil er lieber mit dem Herr Seckelmeischter 141 vo dene Sache nümme het welle rede. Er het ta, wie wenn er nume wägen allerhand Kommissionen yne cho wär. Und der Herr Seckelmeischter het’s sowieso nid im Bruuch gha, dem Töldi z’säge, was är machi.
Trotz der wenig zärtleche Stimmung, wo si drinne gläbt hei, sy di Beide sicher mit liechterem Härz vom Ässen ufgstanden als der Däche Hummel, wo sech hütt het ufgmacht, für der Jumpfer vo Wattewyl sys bidere Härz ga z’lääre.
Wo-n-er i ds Vestibüle vo ihrem Logis ufe cho isch, het er grad gmerkt, daß da öppis vor sech geit. Me het ghöre loufe, und er het verschideni Hüet und Mäntel gseh dasumeligen und isch rächt verwunderet gsi, wo men ihm trotzdäm gseit het, er söll numen ynecho, d’Jumpfer vo Wattewyl syg allei.
Jitz mueß me nämlech wüsse, daß sech sit nere gwüsse Zyt um di vielbewundereti Amazonen e sogenannti cour d’amour het bildet gha, e harmlosi Machetschaft, wie si ds sältmal bi fêtierte Dame geng öppe vorcho isch. D’Jumpfer vo Wattewyl, wo sech grüüslech gärn dermit amüsiert het, ihri junge Verehrer am Bändel umez’füehre, het sech gar guet gfallen i der Rolle vo nere Chünigi und isch no so gärn druuf ygange, wo nere-n-öpper us der Jungmannschaft d’Idee gä het, si söll sech so ne Hof organisiere. Si het sech e Hofrat ernennt, wo bi dernah Glägeheite der maître de plaisir gmacht het. Als erschte Chammerherr und Presidänt het e Herr Steiger vo Rolle funktioniert, und wyters hei e Herr Wurschtebärger, e Herr Stürler und zwee Herre Stäck derzueghört. Zwee jungi Wattewyl hei als pages dienet, und sogar e Hofprediger 142 het si gha, ne junge Theologiestudänt. Für hütt het me sech gfreut, der Junker Wendschatz vo Hünigen am Hof z’epfah und allerhand Gspäß mit ihm z’trybe. Wo du anstatt dem Junker der Däche Hummel agrückt isch, het sech der ganz «Hof» in e vertiabli Hofstube zrüggzoge, für z’warte, bis di hochwürdigi Visite um nes Numero wyters sygi.
Ds salon vo der Chünigin isch gäge Wybermärit use gange. Es isch so fründlech gsi, wie-n-es hinder de Butzeschibli i nere Stuben öppe het chönne sy. Warm isch es emel gsi vo mene große Chachelofe här, und ds ameublement isch für di damalige Verhältnis rächt komfortabel gsi. D’Jumpfer vo Wattewyl het sech’s uf mene breite Ruehbett la wohl sy, der Arm uf d’Lähne gleit und mit fründlechem Interesse glost, was der Herr Däche nere brichtet het. Solang si uf ihre schöne schwarztuechige Rock abegluegt und derzue öppen a ihrer ceinture oder am große wyße Spitzechrage gniffelet het, isch dem Herr Däche sy Red gloffe wie ne Brunne. Aber, wenn er nere z’ärnscht worden isch, so het si de plötzlech ihri Ougen ufgschlagen und nen eso agluegt, wie wenn si wetti säge: «Gället, Herr Däche, grad eso ärnscht isch das nid gmeint?» Si het ihm alles zuegä, und de, wenn er gmeint het, er heig nere großen Ydruck gmacht, so het si de afa losgä und ihm alles wieder dürta. So hei si öppen afangen e halb Stund zsäme gredt, da ghört me wieder öpper i ds Vestibüle cho, und di Chammerherren i der Hofstube hei sech scho gfreut, es sygi der Junker Wendschatz. Aber wo si dür e Türspalt i ds Vestibüle güggelet hei, sy si wieder hinderegschossen und hei sech no stiller gha als vorhär. Es sy wahrhaftig der Herr Seckelmeischter 143 Willading und der Herr vo Bostette gsi, wo sech schlächt und rächt dür ds Meitli hei la amälde. Wo si di Hüet und Mäntel hei gseh dasumelige, het der Herr vo Bostette der Seckelmeischter a sym Radmantel zupft und druuf dütet. Aha, hei si dänkt, di Näschteten isch bi-n-enandere. Und für emel ja keine la z’etwütsche, sy si mit dem Gwicht vo ihrer Ratsherre-Verantwortlechkeit hert hinder em Meitli här i ds salon ynebroche. Weder d’Jumpfer vo Wattewyl, no der Herr Däche hei nume Zyt gfunden, ufz’stah und sy so i ihrem heimelige tête-à-tête ganz unvermuetet überfalle worde.
«Aha, so so, mhm — scharmant, scharmant!»
Vo dene drei Herre het scho sit der letschte Visite bim Herr Seckelmeischter keine meh dem andere trouet; aber jitze, wo ds gägesytige Mißtroue villicht i ds höchschte Mäß cho isch, het sech e jede dopplet Müej gä, di beiden andere mache z’gloube, er sygi der unerbittlechscht Gägner vo de Franzose. Der Herr Seckelmeischter und der Herr Däche sy beidi uf de Dörn gsässe, wil si gförchtet hei, d’Jumpfer vo Wattewyl chönnti öppis meh sägen als nen agnähm wär, und drum hei si, was ds Züüg het mögen erlyde, afa brichte.
«Das isch Sukkurs im rächten Ougeblick», het der Herr Däche zu syne Fründe gseit, «i bi äbe dranne, der Jumpfer vo Wattewyl di große Gfahre darz’lege, wo der französisch Chriegsdienscht üser Republik chönnti bringe.»
«Ganz rächt, Herr Däche», het der Herr Willading ygsetzt, «i hoffe, di Müej sygi nid verschwändet.» Und du het der Herr Seckelmeischter afa losgä über di französischi 144 Politik, wie wenn er vor em Große Rat stüend, und wil es ne dunkt het, i den Ouge vo der Amazone trybi e gwüssi Verwunderung, wenn nid gar Schadefreud — die Schadefreud, wo me dermit zueluegt, wenn öppen e Gstabi uf nes Zybi chunnt — ihres Wäse, so het er sech je länger descht meh eryferet. D’Jumpfer vo Wattewyl het sech chöschtlech amüsiert, mit allerhand Widersprüch di drei Herre versuumt und währed allem däm geng d’Ohre gspitzt, für z’lose, was öppen im Vestibülen usse gangi.
Und währeddäm da inne politisiert worden isch und di drei alte Herre sech je länger descht meh i d’Amazone verschamariert hei, isch der Junker Berchtold Wendschatz a der Vestibületür vo de Chammerherren abgfasset und i d’Hofstube gfüehrt worde. Zerscht het er’s für bari Münz gnoh, wo si-n-ihm gseit hei, er sölli da e chly zu ihne cho warte; der Herr Däche Hummel machi der Jumpfer vo Wattewyl juscht e seelsorgerlechi Visite. Aber gäb’s lang gangen isch, isch ihm dä Handel verdächtig worde, und geng meh het er sech gfragt, warum eigetlech di junge Herre da ihn a der Tür epfange heigen und sech als die ufspile, wo alleini ds Rächt heige, öpper bi der Jumpfer vo Wattewyl yz’füehre. Und wo si du gar no agfange hei, nen usz’frägle, was er eigetlech by nere well und sech völlig eso als protecteurs ihm ufgschwätzt hei, isch ihm das Tue z’dumm worde.
«Was weit dir eigetlech mit mer?» het er gfragt und het sech gstellt, wie wenn er sech vo ne wetti losmache. «I chume zur Jumpfer vo Wattewyl. I bi zue nere-n-yglade; und der Räschte geit euch gar nüt a. I weiß nid, was dir da für ne Komedi uffüehret.»
145 Da seit eine, vo dene Chammerherre zum Herr Steiger vo Rolle: «Herr Presidänt, i beantrage, dä Petänt für hütt vo der Lyschte z’strychen und ne z’verschicke.» Und wo der Junker Wendschatz Miene macht, sy Wäg zur Chünigin sälber z’sueche, so befiehlt der Herr Steiger, d’pages sölle di beide Türe bsetze. Aha, het der Junker dänkt, isch das so gmeint? I will euch scho zeige, wär de der chürzer zieht, wenn’s uf Gwalt söll acho. Mit däm isch üse höchgwachsene Junker vo Hünige gäge di hinderi Stubetüre, het mit syr große Hand der page, wo-n-ihm der Wäg versperrt het, vornen a der Bruscht packt und nen i d’Stuben use gschosse. Jitz het’s en allgmeinen Ufruehr gä. Der ganz «Hof» isch dem Junker dür d’Türen uus nache, i ds fyschtere Gängli, wo d’Hofstube vom salon trennt het, und es halb Dotze Händ hei uf allne Syte probiert, ne z’packe. Aber der Töldi het sech gleitig wie ne Chatz losgwunde, der nächscht mit mene wüetige Fuuschthieb i Holzchrumen ynegworfe, d’Türen ufgrissen und isch mit blankem Dägen i ds salon ynegsprunge. Me cha sech dänke, daß das nid ohni Lärmen abgangen isch. D’«Chünigin» und di drei alte Herre sy im erschte Chlupf ufgschosse, und der Herr Däche wär bi mene Haar no über ne Schämel übere trohlet, wo hinder ihm gstanden isch. Das isch alles so gleitig gange, me hätti nid drü chönne zelle vom erschte Lärme, wo me ghört het, bis zum Ougeblick, wo der Töldi mit sym blanke Schwärt z’mitts i der Stube gstanden isch. Hätti nid d’Jumpfer vo Wattewyl abgwehrt, so hätt’s no ne bluetigi Affäre gä, vo wäge di ganzi Hofgsellschaft het underdessen o vo Läder zoge gha. Der Herr Seckelmeischter isch 146 chrydewyß gsi und het nid gwüßt, söll er der Töldi bim Chrage näh oder was sünsch. Aber d’Jumpfer vo Wattewyl het sech zwüschenyne gstellt und ’s ganz rüejig la gscheh, daß der Junker Wendschatz sy Dägen i di linggi Hand gnoh und uf di schöni wyßi Hand vo der Amazone nes ehrerbietigs Müntschi placiert het.
Uf ne gschickteri Manier als eso, hätt sech der Töldi bi der Jumpfer vo Wattewyl chuum chönnen yfüehre. Daß er mit ihrne Chammerherren e chly ruuch umgangen isch, het se numen amüsiert. Si het scho währed dem ganze Gspräch mit ihrnen Interpellante sech uf e Momänt gfreut, wo de der Junker Wendschatz als Bewärber um nen Offiziersstell wärdi z’mitts i di Visite trohle. Daß sech der Junker mit sym Dryfahre nume no ne Stei i ds Brätt ta het, het me du gseh us den erschte Wort, wo d’Jumpfer vo Wattewyl a Herr Seckelmeischter grichtet het. Si het, währed di junge Herren ihri Däge wieder versorget hei, der Berchtold mit sym Stiefgroßvatter konfrontiert und zu däm gseit: «Dir wärdet mer zuegä, Herr Willading, daß es schad wär, e settigi jungi Chraft z’Bärn uf em Pflaschter z’la. I chan Ech Eue Großsuhn vorstellen als zukünftigen Offizier au service de sa Majesté le roi de France. — Der Herr Stuppa het vom Junker Berchtold, wo-n-er ne bi Euch gseh het, der bescht Ydruck übercho und gseit, er wärd ihm es Patänt verschaffe. Dir sälber, het er gseit, schynet ihm gar nüt dergäge z’ha, daß der Junker Wendschatz i das neue Regimänt yträtti.»
Mit allem andere hätti sech der Herr Seckelmeischter no welle zfride gä, aber das letschte, wo d’Amazone vor em Herr Dächen und vor em Herr vo Bostette zum Beschte gä het, isch ihm doch du höllisch 147 unagnähm gsi. «Nüt dergäge! nüt dergäge!» het er gseit. «Was söll i säge, was chan i mache, wenn der Junker sech’s i Chopf ta het, i französische Dienscht z’trätte? Wenn er sy Säligkeit da drinne gseht, so söll er mira gah, i weiß nid, warum i mer geng sötti la säge, i gönn ihm’s nid. Er wird de no früech gnue ygseh, daß me’s guet mit ihm gmeint het.»
Vo den andere het der Herr Däche zerscht wieder Wort gfunde. «Junker, Junker», het er gseit und derzue der Zeigfinger i d’Luft ufe gstreckt, «bsinnet Ech, was Der machet! Es wäri doch schöner, z’säge: Patriae inserviendo consumor, statt Galliae inserviendo.»
Das isch es grad gsi, was me dem Junker Berchtold no het müesse säge, für di ganzi Bitterkeit vo sym Härz wieder machen ufz’läbe. Isch es öppe nid sy erschte Troum gsi, daheim z’blyben und den Ideale vo sym Vatter neus Läbe z’gä? Scho het er agsetzt, für losz’bräche, und e schwäri Chlag gäge sy Großvatter isch ihm uf der Zunge gläge, fertig wie ne Bolz uf der gspanneten Armbruscht, da leit ihm d’Jumpfer vo Wattewyl di linggi Hand uf en Arm und macht mit der rächten e geste, wie wenn sin-n-ihm wetti ds Muul verha. Mit menen eigetümlech feschte Blick het si beidi Parteie zum Schwyge zwunge. Me het gseh, daß bi nere wyteren Erörterung vo der Sach nüt meh Gschyds würdi useluege. Di drei alte Herre hei o nid wyters begährt mit der Amazone z’politisieren und hei sech mit aller schuldige Höflechkeit verabschidet. D’Jumpfer vo Wattewyl het ihre Hof furtgschickt und der Junker yglade by nere Platz z’näh, bis der Herr Oberscht von Erlach chömi, däm si ne de het welle vorstelle. Eigehändig het si-n-ihm sy Spitzechrage, wo 148 im Kampf mit de Chammerherren isch verrisse worde, wieder zwäggstichlet, und der Junker Berchtold het derby Glägeheit gha, di urwüchsigi Schönheit vo syr neue Fründin us nächschter Nächi z’bewundere. Das isch ihm öppis eso Neus gsi und het ne so möge, daß er drob völlig vergässe het, mit welen uheimelige Blicke di junge Herre vom «Hof» zur Stuben uus sy. Die mit ihrer Narretei und di cholderigen alte Herre het er gäge sech gha, das het er wohl gspürt, und es isch ihm nid agnähm gsi. Mit descht größerer Freud het er sech der Fründschaft vo der Jumpfer vo Wattewyl ergä. Bis jitz het er no nie Glägeheit gha, der fründschaftlech Verchehr mit nere Frou, wo ihrem ganze Wäse nah no früsch und jung, dem Alter nah aber ihm öppen um zäche Jahr überläge gsi isch, i sym ganze Zouber z’chüschte. Ihm isch i däm Ougeblick e ganzi wyti herrlechi Wält ufgange, wo-n-er nume no gar nüt dervo het gmerkt gha. Es het ne dunkt, er möcht ewig da sitzen und brichte. D’Amazone het sech gschine z’interessiere, für was er nere-n-erzellt het und het uf alles en Antwort gha, und wil si ne fründlech agluegt het, isch es dem Junker Berchtold vorcho, wie wenn er nere bsunderbar gfiel. Härz und Muul syn ihm sperrangel ufgange, und d’Jumpfer vo Wattewyl het in ihm chönne läse, wie i menen amüsante Buech.
Nume z’früech isch dem Junker du der Oberscht von Erlach agrückt. Dä het ihm aber uf sy Art nid minder gfalle. Afangen isch es e große schönen und soignierte Herr gsi, wo sech trotz syr Größi so liecht und glatt bewegt het wie ne Dame. So ne schön dressierte Schnouz und Chnebelbart het gwüß i der ganze 149 Stadt Bärn sünscht niemer gha, nid z’rede vo de wüelige länge Haar, wo wie ne Leuemähnen uf di breiten Achsle gfalle sy.
D’Jumpfer vo Wattewyl het ihre protégé dem Oberscht vorgstellt und gseit, das wär jitz dä jung Ma, wo o no gärn mit nach Frankrych chäm.
Der Oberscht het ne gschouet, aber nid drü Wort verlore. «Un morceau de papier, s’il vous plaît», het er zur Jumpfer vo Wattewyl gseit, «et une plume.» D’Amazone het Schrybzüüg bracht, und der Oberscht het es paar Wort gschribe, Sand drüber gschüttet und dem Junker der Zedel gä: «Apportez ce billet au capitaine Daxelhofer, mais sans délai — filez!»
Der Junker het nume nid rächt gwüßt, wohi und zu wäm. Aber er het nid dörfe frage. Artig het er sech epfolen und isch abgschobe. I syr glückleche Hascht het er nid gmerkt, daß ihm d’Franse vom Tisch-tapis am Dägegriff bhanget isch, und hätti bi mene Haar das tapis mitsamt dem Schrybzüüg abegrisse. «Hee!» het der Oberscht brüelet und ne no grad möge stelle, bevor alles am Bode gsi isch. Der Berchtold het sech verexcüsiert und isch verschwunde. Bald het er öpper gfunde, wo-n-ihm het chönne säge, der Houpme Daxelhofer wohni im Marzili unde. Mit dem Muet und der Freud vo mene Möntsch, wo druff und drannen isch, öppis z’wärde, isch er der Wybermärit ab und gäge ds Marzilitor zue. Da chömen ihm im Ängpaß zwüschem Gärberegraben und der Inselgaß zwee vo dene «Chammerherren» i Wäg. Si hei oben und unden a der Gaß Wachtposchten ufgstellt gha, für nen abz’fasse, wenn er de öppe hei well zum Großvatter. Er söll mit ne cho, si heige mit ihm z’rede, het’s gheiße. 150 Aber der Junker het gseit, für hütt heig er vo där Lölerei gnue, si söllen ihm de nes anders Mal ihri Flouse cho vormache. Underdessen isch nöue gaßuuf und gaßab pfiffe worde, und gäb daß er di zwee los worden isch, het er der ganz «Hof» um sech ume gha. Scho het er d’Hand am Dägegriff gha, für sech Luft z’mache, da hei si-n-ihm abgwunken und gseit, däwäg gang’s nid. Der Herr Steiger vo Rolle isch ihm i Wäg gstanden und het ihm erklärt, so mir nüt, dir nüt laj er sech nid am Chrage näh. Di Sach müeß mit dem Stoßdägen ustreit sy. Am Mäntig am Morgen am sibni find er ne de im Grabe zwüsche der Hohliebi und dem obere Tor. Er söll für Züge luege.
Der Junker Berchtold isch e chly verläge gsi. Aber er het sech zsämegnoh und derglyche ta, es syg ihm grad glych. «Guet», het er gseit, «es söll nid fähle, aber de z’grächtem.»
«Ja, z’grächtem», het der ander gseit, und du sy si ihrer Wääge gange.
Däm guete Töldi sy d’Ydrück vo däm Namittag e chly wohl stotzig cho, und d’Gedanke syn ihm drunder und drüber gange, wo-n-er der Münzrain ab gloffen isch. Das isch jitz öppis anders gsi als ds Läbe z’Hünige, wo me für jedes ungwaneten Erläbnis emel e Monet Zyt gha het, fürs z’verwärche. Jitz het er gspürt, daß er im Bach isch und daß der Zug ne nimmt, gäb wohi, das het er sech nid trouet z’errate. Undereinisch isch er vor ds Herr Daxelhofers Huus gstande, und ohni sech zerscht no z’bsinne, was er eigetlech welli säge, het er der Türchlopfer a d’Türe la falle, daß es dür e Gang hindere donneret het. Er isch in e heimeligi warmi Stube gfüehrt worde. Am einte 151 Fänschter vornen isch e große schöne Ma gsässen und het uf mene schwäre, eichige Tisch Tubak gschnätzlet. Längi pächschwarzi Haar syn ihm über d’Achsle vüre ghanget und hein es regelmäßigs Gsicht vo stränge Zügen ygrahmet. Wo-n-er der Töldi gseht ynecho, isch er ufgstanden und het ne höflech grüeßt. Sobald er der Zedel vom Oberscht von Erlach i de Hände gha het, isch er wieder abgsässe, het der Junker o gheiße sitzen und ne du mit höch ufzogenen Ougsbraue gmuschteret. «So, so», het er gseit, «Dir weit mit is ga Paris yne. Aber...» underbricht er sech undereinisch, «syd Dir nid der Großsuhn oder mira Stiefgroßsuhn vom Seckelmeischter Willading?»
«He wohl.»
«Jä, was seit de dä derzue?» Di Frag het der Houpme Daxelhofer hübscheli, mit vorgstreckte Läfzge gstellt und derzue no di linggi Hand wie nes Schüüchläder näbe ds Muul gha. Und derby het er syni graublauen Ouge zwüschem Berchtold und dem Egge bim Ofe la spile. Jitz erscht etdeckt der Junker, daß dert hinden en alte Herr i mene fauteuil sitzt und d’Düüme dräjt. Er het öppis vor sech ane brümelet, wo me nid rächt het chönne verstah. Der Herr Houpme het der Finger vor ds Muul gha, für dem Junker z’säge, er söll schwyge. Jitz ghört me vo dahinde vüre: «Alls louft dervo, zletscht blybt de nüt meh als di alte schittere Lüt, Wyber und Chinder. Sünd und schad isch es für di ganzi schöni Jungmannschaft, aber wär fragt da no dernah? Denen isch es glych, wenn’s mit dem ganze Land bachab geit, wenn si numen ihres Vergnüege hei!» Der Herr Houpme het sym junge Gascht gä z’verstah, si wellen ufe. Er het 152 nen in en anderi Stube gfüehrt, wo-n-es bitterchalt isch gsi, und, währeddäm er het agfangen es Kaminfüür amache, het er dem Berchtold gseit, si welle lieber hie zsäme brichte, daß sech der Papa nid meh müessi ergeren als grad nötig sygi.
«La gschoue», het er gseit, «zeiget jitz grad, was Der chönnet. E Soldat mueß sech wüsse z’chehren im Läbe!» Dermit het er ihm es tannigs Schyt zuegschoben und ihm e Gertel i d’Hand drückt, er söll Spän mache. Der Töldi isch für so öppis nid ungschickt gsi und het gholzet, daß d’Sprossen umenander gfahre sy. Derwyle het der Herr Houpme Füür gschlage, der Zündtschwumm i di reinschte Spän ynegleit und mit syne dicke Pfusibacke ds Glüetli zur Flammen ablaset. Zwüschenyne het er sym junge Lütenant erzellt, sy Vatter tüej gar schuderhaft ufbegähre, daß är vo ihm ewäg i frömde Dienscht well. «Aber, was söll i hie z’Bärn grupe? — Pfuh, pfuh, pfuh — ä pfy Tüüfel! Byßt das ein i den Ouge — isch öppe d’Falle no nid offe? — Es isch o i aller liebe Gottswält z’Bärn nüt los, und wenn i sötti warte, bis daß i z’Burgeren agnoh bi und ändlech öppen uf nes Pöschtli chume, so bin i de en alte Gritti. Me mueß halt gah, so lang me jung isch.»
Jitz het der Junker Berchtold o afa brichte, wie-n-es ihm ergange sygi und wie-n-ihm’s der Großvatter gmacht heigi. Ds einzige, was ihm würklech e chly schwär gmacht heigi bim Etschluß, sygi das gsi, daß sy Stiefmuetter Angscht heigi, si chöme de da ganz i d’Händ vo de Katholiken und chönnte de a mene schöne Tag gäge Gloubesbrüeder müessen i ds Fäld rücke.
«Da macht sech d’Frou Wendschatz unötige Chummer», 153 seit uf das hi der Houpme Daxelhofer. «Afange steit es i der Kapitulation ganz usdrücklech, daß si-n-is nid dörfe gäge Reformierti füehre. Und sötte si’s doch einisch probiere, so sy mir de o no da, i bin Ech guet derfür. Es Regimänt Bärner füehrt me nid i der Wält ume wie ne Truppele Schaf. Es cha’s jitz halt üsnen Alte nid, wenn si gseh, daß mir is daheim längwyle. Me sött sech geng für alles interessiere, wenn me scho niene voruus gseht, daß men öppen o einisch derzue chömi, o öppis mitz’rede.»
Di Beide hei sech bald rächt guet verstande. Der Junker Berchtold het Vertroue gfasset zu sym neue Befählshaber, und dä het o wohl gläbt a sym Lütenant. Hätte si sech scho länger gkennt, so wär dem Herr Daxelhofer ufgfalle, daß der Junker mit öppisem hinderha het; aber so het er jedi Verlägeheit vom Berchtold für Schüüchi gnoh und dänkt, die wärd ihm de scho vergah, wenn si de us em glyche Hafe müesse d’Fäldsuppen ässe.
Aber, z’gueter Letscht, wo der Töldi wieder het welle gah, het er en Alouf gnoh und sym Houpme bychtet, daß er mit dem Herr Steiger vo Rolle Händel heigi und was ihm da für e nächschte Mäntig warti. Er het sech nid vorgstellt gha, daß das bim Herr Daxelhofer so übel wärdi agah.
«Was?» het ne dä agschnouzt, «Dir fat nöue guet a! Es isch der Momänt, öppis eso ga az’stelle, wenn me sech juscht für nes Patänt aschrybt.»
Der Töldi isch dagstande wie ne bschüttete Pudel und het für sich o dänkt, das faj guet a. Chuum heig me sech glehrt kenne, gäb’s schon e Rüffel. Der Houpme Daxelhofer het en Ougeblick gschine nachezdänke, 154 und du het er undereinisch a Bode gstampfet und ergerlech gseit: «Sapperlot! — Loset, Dir syt mysex e dumme Kärli. Wenn Ech das uschunnt, so heit Dir Eues Patänt gseh!»
«I ha’s gwüß nid muetwillig gsuecht», seit der Junker, «aber i han ihm doch aständigerwys nid chönnen ertrünne.»
«Me mueß halt settigem wüssen uswäg z’gah. Natürlich mueß es jitz usgfochte sy. — Chönnet Der fächte?»
«E chly scho.»
«Ja, e chly! — Mit däm isch es nid gmacht. La gseh! Mer wei grad luege, was Der chönnet.»
Mit däm isch der Houpme zur Stuben uus und bald druuf mit zwöine Rapier wieder umecho. Er het der Töldi gheiße der Huet ufsetzen und ne mit sech i Garten abe gfüehrt. Und dert het er sym junge Lütenant e Fächtlätzge gä, wie dä no keini het erläbt gha. Der Houpme het mit ihm ufbegährt und ihm nüt Guets welle verheiße für sys Duell. Aber er het nid lugg gla, bis er ihm syni uwatlige Hieben und Paraden e chly het verbesseret gha. «Hieb hättet Der no ne guete», het er gseit, «aber d’Houptsach isch, daß Der ne de o zueche bringet!»
Der Junker Wendschatz het der Ydruck gha, der Herr Daxelhofer tüej sech über der Sach no meh ergelschteren als är sälber und het sech afa frage, öb es ächt am Änd doch de no ärnschter zuegang, als är sech’s vorgstellt heigi. Erscht jitzen isch es ihm rächt klar worde, daß das dumme rencontre mit dem Herr Steiger für ihn eigetlech es neus Mißgschick i sym Läbe bedüti, und e bösen Ingrimm het nen afa packe. Nu ja, 155 het er dänkt, wenn mer doch de grad alles i Wäg cho mueß, so wehren i mi halt de myr Hut so, wie’s mir gfallt. Öb’s de na der Regel sygi oder nid, i houe halt dä Kärl z’Schande, und wenn grad alles drüber z’Grund gieng. Der Houpme Daxelhofer het i ds Junkers Usfällen afa merke, was für Gedanke sys Bluet i Bewegung bracht hei. Fascht het er no Müej gha, ihm begryflech z’mache, daß no für Sekundante müessi gsorget sy und daß me no allerhand müessi verabrede. Däm allem het der Junker nüt dernah gfragt. Hätt ihm’s nid der Houpme gseit, so hätt er di ganzi Machetschaft für ne dumme Firlifanz gnoh und sech ybildet, är chönni mit syne chreftigen Arme der Herr Steiger und sy ganzen Ahang chrüzwys i d’Pfanne houe. Aber jitz het er gmerkt, daß er sech da i öppis müessi schicke, wo nen aständige Möntsch nid d’Weli heigi, sech’s la z’gfallen oder nid.
Der Houpme Daxelhofer het sech bis zu däm Mäntigmorgen e Hundsmüej gä, für d’Sach i d’Ornig z’bringe, het sich sälber als Sekundant anerbotte, trotzdäm er gwüßt het, daß das für ihn di unagnähmschte Folge ha chönnti, het mit sym Lütenant druuflos exerziert und alles Nötige für ihn verabredet.
Am Frytig, wo zwüschenyne gfallen isch, isch im Große Rat d’Kapitulation für ds Regimänt Hans Jakob von Erlach beschlosse worde, und der Oberscht Stuppa het mit der Organisation no am glyche Tag agfange. Bis dahi het niemer nüt vo däm Duell gseit; aber chuum isch ds neuformierten Offizierskorps under sich enandere neecher cho, so het me bald da, bald dert öppis gmunklet, und hätt me nid usgstreut, es sygi um acht Tag verschobe, so wäri gwüß di ganzi Gsellschaft 156 uf em Kampfplatz erschine. Under de wenigen Ygweihten isch d’Jumpfer Françoise vo Wattewyl gsi, und die het sech’s nid la näh, a däm Mäntigmorge mit ihrne pages in e Wehrgang vo der Stadtmuuren ufez’stägere, us däm me dür ne Schießscharten i Graben abe gseh het, wo der Zwöikampf het söllen ustreit wärde.
Es isch e trüebe Wintermorge gsi. Eitönige Näbel isch über de Böume gläge, und um d’Stadt umen isch alles wie usgstorbe gsi. Schnee isch no keine gläge, aber di chlyne Gülle sy liecht gfrore gsi, und di dünnen Yschplättli hei under de Füeße vo dene junge Herre gchräschlet, wo sech, mit wyte Mäntel vermummelet, dür ds obere Tor usegschliche hei, währeddäm anderi mit de Wächter brichtet hei, für se hinder ds Liecht z’füehre. Der Junker Wendschatz und sy Houpme sy di erschten uf em Platz gsi. Urüejig sy si im Schanzegraben uuf und nider gloffe, für sech e chly z’werme, und scho sy si uf d’Idee cho, di andere welle se-n-am Änd für e Narre ha, da winkt öpper vo der Stadtmuuren abe, und wo si luegen und neecher gange, erchenne si d’Jumpfer vo Wattewyl, wo dem Junker «courage» zuegrüeft het.
«A däm fählt’s nid», het der Junker ufegrüeft. Es isch ihm nid ganz glychgültig gsi, wär bi sym erschte Waffegang zueluegi; und er het sech im stille gseit, es söll niemer Grund ha, ga z’brichte, daß der Junker Wendschatz nid sy Ma gstellt heigi.
Es isch nümme lang gange, so isch der Herr Steiger mit syne Lüte cho. Me het d’Wachen ufgstellt, d’Waffe vergliche, und du hei uf ds Gheiß vom Unparteiische di beide junge Herren ihri Überchleider 157 abgworfe, sech i Positur gstellt und uf ds Kommando gwartet.
Chuum het der Unparteiisch ds Zeiche gä, so isch üse Junker vo Hünige wie wild über sy Gägner härgfalle, und es het wenig gfählt, so hätt er nen im erschten Alouf verhoue. Aber jitz syn ihm der Unparteiisch und d’Sekundanten i Arm gfallen und hei afa proteschtiere, das gangi nid däwäg, me sygi nid uf mene Tanzbode, wo me mit Stuelbei syni Händel usmachi. Der Houpme Daxelhofer het sech für e Junker gwehrt. Eis Wort het ds andere gä, me het sech wüescht gseit und ändlech di gröschti Müej gha, zu mene zwöite regelrächte Gang az’setze.
Wieder het’s gheiße: Los! Und jitze het der Herr Steiger, nadäm er d’Art vo sym Gägner errate gha het, äbeso gleitig losgä wie vori der Junker Berchtold. Im erschten Alouf sy si ufenandere prallet, und gäb daß der Hüniger het chönne zuehoue, het er gspürt, wie sy Stoßdägen uf d’Syte fahrt, und zu mene zwöiten Usfall isch er nümme cho, wil d’Waffe vo sym Gägner nen i däm Ougeblick uf der Bruscht troffe het und ihm under der Hut gäge di rächti Achslen ufe gfahren isch.
Der Houpme Daxelhofer isch derzwüsche gfahren und het ufbegährt, es gangi nid mit rächte Dinge zue, das syg e verfluechti Holzerei, das sygi syr Läbtig nid gfochte. Aber di anderi Partei isch ihm nüt schuldig blibe. Mit mene settige Dröscher wie der Junker eine sygi, söll der Gugger reglemäntsmäßig fächte. Der Töldi isch underdessen uf ne Härdhuufen abgsässen und het sech ds Hemli uf der Bruscht ufgrisse, und wil er über und über verblüetet gsi isch, het es böser usgseh, als es gsi isch. Der Houpme Daxelhofer het ihm 158 d’Wunde zuedrückt und ne gfragt, öb’s ihm schlächt sygi. Aber der Junker het numen Ougen und Ohre gha für d’Gägepartie, und wil die mit sym Sekundant zangget und reschpäktlos gredt hei, isch er geng ufgregter worde. Der Houpme het ihm zwüschenyne zuegredt, er söll sech still ha. Da fallt uf der andere Syte ds Wort «Pypäpel». — Das ghöre, ufschießen und mit blankem Dägen uf syni Gägner losfahre, isch eis gsi. Alli Däge sy us de Scheide gfloge, und der Junker Wendschatz het um sech ghouen und gstoche, wie wenn alles zsäme z’Hudels und z’Fätze müeßt. O der Houpme Daxelhofer isch mit sym Däge drygfahre wie ne Muni i ne Chrishuufe, und der Himmel weiß, was no druus worde wäri — alli zsäme sy wie bsässe gsi — hätti nid di schöni Zueschouerin vo der Ringmuuren abe grüeft, si sölle mache, daß si furtchöme, me chömi us der Stadt.
Jitz isch men usenandere gstobe. Der Houpme Daxelhofer het der Junker fescht under en Arm gnoh und uf Umwääge zu sich hei gfüehrt. Dert het er ne ghörig gwäschen und la verbinden und ihm derzue vätterlech-fründschaftlech wüescht gseit, daß er sech nid besser mög ebha als eso. Er chönni jitz de öppis lehre vo Manieren und contenance, wolle bim Donnerli! So tüej me nid.
«Und jitz der Herr Willading!» het er wyter gschmählt, «was wei mer jitz mache mit däm? Wenn er na-n-Ech fragt?»
«Was isch für Zyt?» fragt der Junker, «i cha doch ganz guet vor em Ässe no zue-n-ihm ufe. Warum sött i nid?»
«Dumms Züüg», meint der Herr Daxelhofer, «daß 159 es Ech de no schlächt wird und alles uschunnt! Da wäre mer de no dümmer dranne, als wenn er der ganz Handel wüßti. Und gäb daß ig Ech la la loufe, mueß jitz no ne Medikus häre.»
Dem Junker isch nid viel anders bliben als sym Houpme z’folgen und ne la z’mache. Und dem Herr Daxelhofer hätt es o nid viel gnützt, di ganzi Gschicht welle z’verstecke. Wo-n-är bi der Insel zur Hustüren ynen isch, für ne Dokter ga z’bschicke, isch d’Jumpfer Françoise vo Wattewyl scho bim Herr Seckelmeischter i der Stube gstanden und het zu ihrem stillen Etsetze gseh, daß der Herr Daxelhofer i d’Insel geit. Öppe gar bsunders galant isch si nid epfange worde. Nid daß der Herr Seckelmeischter juscht übel dranne gläbt hätti, so ne schöni Visite z’übercho. Das hätt ihm’s natürlech scho chönne. Aber was ihm scho weniger rächt gsi isch, isch das gsi, daß d’Jumpfer vo Wattewyl na sym Gfüehl meh Interesse verrate het als di landesüeblechi Höflechkeit forderet, wo si nam Junker Berchtold gfragt het. Er het se mit ufgrissenen Ougen agluegt und na syr alte Gwohnheit d’Fuuscht uf em Tisch umegschobe; aber was er derby dänkt het, het sogar di gschydi Amazone das Mal sicher nid errate. Es isch doch e verfluechti Gschicht mit däm Wybervolk, het er nämlech dänkt; me bruucht nume der chly Finger darz’strecke, so hei si ein im Garn inne, daß me schier nümme loschunnt. Lut gseit het er: «Der Junker Wendschatz? I weiß nid, wo dä Strick sech hütt aber umetrybt. Er mueß mer jedefalls i de nächschte Tage ga Hünigen use, und dernah isch es de guet, wenn si bald mit ihm furt chöme. Dä Bursch het e stränge Meischter nötig.»
160 Daß di schöni Visite währed dene Worte mit Stächvogelblicke zum Fänschter uus gäge d’Insel gluegt het, isch zwar dem Herr Seckelmeischter scho ufgfalle, aber es isch sech ihm nid derwärt gsi, deßtwägen umez’luege. Isch er’s öppe nid vo syr Tochter här gwanet gsi, daß d’Houptattraktion vo der Stube für schöni Ouge der Verchehr bi de Ställ a der hindere Judegaß gsi isch? Er het höchschtes dänkt, es wäri jitz de afange Zyt, daß di Amazonen under d’Hube chäm. Aber äbe! Wele Pächvogel mueß ächt einisch dä Draguner goume? Wie alt ma si öppe sy? Dänk öppe nümme wyt vo de dryßge. Daß der Herr Seckelmeischter ob dene Gedanken unwillkürlech d’Finger vo syr rächte Hand usgspreitet het, wie wenn er öppis wetti nachezelle, het sy Visiten o nid gmerkt. Ihres Interessen isch i däm Ougeblick gfange gsi vo däm, was si vor der Inseltüre gseh het. Dert isch nämlech der Herr Daxelhofer mit mene bekannte Bruchschnyder gstanden und het mit ihm läbhaft geschtikuliert. Und du sy di beiden usenandere gange, der Medikus gäge ds Marzilitor und der ander gäge ds Hoftor vo ds Herr Willadings. Da het du der Gwunder d’Amazonen erscht rächt gstoche, und si het dänkt: jitz blyben i äxpräß no ne Momänt da. Der Herr Seckelmeischter no zwo Minute z’vertörle, isch für si keis Häxewärch gsi.
Und richtig, chuum het si öppis afa brichte mit ihm, so chunnt me cho säge, der Herr Houpme Daxelhofer begähri zum Herr Willading. Ds Meitli het nume nid Zyt gha, der Bscheid vom Husherr abz’näh, so hei dem Herr Daxelhofer syni schöne füürigen Ouge d’Amazone mit mene verständisvolle Blick grüeßt, und gäb der Herr Seckelmeischter nume het chönne 161 bonjour säge, isch der Houpmen useplatzet: «Eue Großsuhn het e dumme Streich gmacht, Herr Seckelmeischter. Es isch e Balgerei gsi, und derby het er chly erwütscht, es isch nid bös, aber...»
«So!» Dem Seckelmeischter sy d’Aderen uf der Stirne blau ufgloffe, und er het eso na Worte gsuecht, daß die beide Visite Angscht übercho hei, der Schlag well ne träffe.
«Löit Ech nid z’hert alarmiere, er het sech nid schlächt us der Affäre zoge, und uswäg gah het er nere nid wohl chönne.» Der Herr Daxelhofer het, wo-n-er das zur Verteidigung vom Junker vorbracht het, gmerkt, daß er dermit d’Töubi vom Herr Willading nume no vergrößeret, und scho isch er parat gsi, mit syr breite Bruscht der Sturm ufz’näh, da fallt ihm d’Jumpfer vo Wattewyl i ds Wort: «Herr Willading, i chan Ech nume säge, daß Eue Großsuhn sech à merveille gschlage het und daß Dir Ech synere nüt z’schäme heit. Und wenn Ech das cha calmiere, so will ig Ech o no säge, daß er nid öppe Händel gsuecht het; im Gägeteii, me het ihm e Falle gstellt, und er hätti sech nid mit Ehre chönne druus zieh, wenn er ds Duell usgschlage hätti.»
«Ach was!» het der Herr Seckelmeischter gmacht und sech derby vo syne beidne Visiten abgchehrt, wie wenn er wetti säge: Dir müesset nid meine, Dir chönnet mer da öppis cho brichte. Me weiß öppe, wie das zuegeit. Und druuf abe het er d’Jumpfer vo Wattewyl vom Chopf bis zu de Füeßen agluegt, und, wo si uf dä Inquisitoreblick nid grad sech verteidiget het, het er gmeint, me müessi mit der Pärson dütlecher rede. «Wie chömet Dir überhoupt derzue, das z’säge? Syd 162 Dir öppe derby gsi? Oder syd Dir gar öppe no d’Schuld a däm Handel?» Der Herr Seckelmeischter isch mit dene Fragen ufgstanden und het probiert, di «uverschanti Pärson» mit Blicken i Grund z’bore. Aber d’Jumpfer vo Wattewyl isch ganz rüejig blybe sitzen und het der Herr Willading mit ihrne himmelblaue Märmelouge vo unden ufen agluegt, wie wenn si nid imstand wär, e Meichäfer z’töde.
«Was wett i derfür chönne? Söll öppen üsereis d’Schuld sy, wenn ds Mannevolk vor Galanterie der Chopf verlüürt und sech i d’Haar gratet? Aber äbe, so heit dir’s. Ei Momänt gseht der niene gnue schöni Froue, und im nächschten Ougeblick isch scho di bloßi Exischtänz vo nere Frou es Staatsverbräche.»
Der Herr Seckelmeischter isch veieliblau worde vor Töubi. Das heig sech grad no gfählt, het er dänkt. Da heig me dä Bueb z’Hünige nid us de Ställen usebracht, und chuum heig er einisch d’Nasen i d’Stadt ynegstreckt, so gäb’s Händel wägem Wybervolk. Aber d’Jumpfer Françoise het ne nid la zu Wort cho; es isch nere-n-ygfalle, daß si eigetlech mit ihrne vorige Worte der Junker schlächt verteidiget heigi, und si het furtgfahre: «Dir müesset nid meine, Herr Seckelmeischter, es sygi wäge mir losgange. Der Junker isch zu mir cho und das, soviel i weiß, uf Euen eigete Rat hi, für der Wäg zu menen Offizierspatänt liechter z’finde...»
Si isch nid wyter cho. Wie vo mene Gueg gstoche, isch der Herr Willading ufgfahren und het erklärt: «Jitz isch gnue. I han Ech nid epfange, für mer vo Euch la sottises z’säge. Was mer z’wüsse nötig isch vo däm Handel, wirden i de scho erfahre. I bruuchen Eui Advokatechünscht nid, wo» — bi dene Worten isch der 163 Herr Seckelmeischter uf sy schöni Visite zue, wie eine, wo zu mene tötleche Hieb uswäjt — «doch nume druuf usgange, Euch sälber interessant z’mache.» E formvolländete serviteur het der Räschte gseit.
D’Amazone-n-isch zwar uf das abe röter worden im Gsicht als sünsch. Aber wie si’s ufgnoh het, hei ihri Blicke verrate, wo si am Herr Seckelmeischter vorby dem schöne Herr Daxelhofer zuegschickt het. Dä isch fascht verplatzet vor Lache. Der Herr Seckelmeischter mueß der Widerschyn vo däm Lachen uf em Gsicht vo der Amazone gseh ha, vo wäge, chuum het er die zur Stuben uus komplimäntiert gha, so het er sech mit nere ganz ungwanete Gschwindigkeit umdräjt und der Houpme Daxelhofer mit mene Blick aboret, daß dä sech unwillkürlech zu flingger Paraden i Positur ta het. Di Beide hei zerscht enanderen agluegt, ohni öppis z’säge, und du het der Herr Seckelmeischter däm ungmüetleche Schwygen es Änd gmacht mit der Frag: «Ja was isch eigetlech mit dem Junker los? Isch er blessiert, oder was het’s gä?»
«Er het e ghörigi Schramme hie düre», erklärt der Herr Daxelhofer und zeigt mit der Hand, wo dem Junker sy Letzi sygi. «Aber, es isch jedefalls nüt Gfährlechs, und damit emel ja nüt versuumt blybi, han i ne Dokter us der Insel bschickt, für ne cho z’hefte.»
Der Herr Seckelmeischter het es böses Gsicht gmacht und wyter gfragt, mit wäm daß sech der Töldi gschlage heigi und warum si zsäme Händel übercho heige. Und wo-n-ihm der Houpme Daxelhofer über alles zsäme Bscheid gä het, het der Herr Willading gseit: «Das isch e rächti Eselei, ’s isch schad, für was dernäbe gangen isch. Dä Bursch wird jitz de no öppis 164 müesse lehre. Es isch di höchschti Zyt, daß er furtchunnt, und jitz erwarten i vo Euch, Herr Houpme, daß Dir ne ghörig hindere bindet und ne kuranzet, bis er lehrt Vernunft anäh.»
Der Houpme Daxelhofer het dem Junker no einisch z’bescht gredt und versproche, er well de zue-n-ihm luege, daß niemer drüber z’chlage heigi. Er hätti du gärn no welle wüsse, ob me der Junker chönni zu sym Großvatter bringe, oder was mit ihm gah söll. Der Herr Willading het gseit, me chönni ne zu ihm bringe, aber no besser wär’s, wenn me ne grad ga Hünige schickti, es sygi sowieso kei Zyt meh z’verlüüre. Der Houpme het du gseit, ja nu, wenn’s dem Herr Seckelmeischter rächt sygi, so well är der Junker sälber ga Hünigen use bringe, und so het er’s du o gmacht.
Me cha sech dänke, daß d’Frou Kätheli sit der Abreis vom Junker ungeduldig uf Bricht von ihm gwartet het. Es isch nere ja eigetlech nid so ganz rächt gsi, daß er i französische Chriegsdienscht gangi, und si het sech i dene Tage mängisch drüber erwütscht, daß si im stille druuf ghoffet het, es chömm de no öppis derzwüschen und es wärdi de zletscht am Änd nüt druus. Für si isch es nid liecht gsi, i där Sach ds Hefti us der Hand z’gä und der lieb Gott la z’mache, trotzdäm si sech ja mängisch gnue gseit het, daheim oder i der Frömdi, der lieb Gott sygi der bescht Waisevogt und einisch müessi si ja doch ihri Buebe sälber la loufe.
Wie het si sech du das sölle zwäglege, wo einisch gäge Mittag zwee Ryter vom Ursellemoos här agrückt sy? Ihri gsunden Ouge hei ekei Zwyfel la ufcho: Der eint dervo isch ihre Töldi gsi, das het si scho mögen erchenne, wo si erscht halbwägs vo der Lymgruebe gsi 165 sy. Aber der ander? He nu, het si dänkt, das wird öppen eine vo syne neue Kamerade sy. Es wird also wohl derzue sölle cho.
Es het der Frou Oberschti der Luun nid verderbt, wo der schönscht Bärner vo syr Zyt als der neu Meischter vom Junker Berchtold nere-n-im Saal obe sys Komplimänt gmacht het, und doch isch es nere rächt kurios z’Muet gsi, wenn si sech überleit het, daß si jitze däm sölli der müetterlech Zoum i d’Hand lege. Dem Houpme Daxelhofer isch es o nid anders gangen als andere Herre, wo bi der Frou Kätheli ihri Ufwartung gmacht hei. Ja, er het im stille sogar dänkt, es sygi doch o wie verhäxet i däm Läbe, daß me ds Beschten und ds Schönschte geng erscht etdecki, wenn es scho z’spät sygi. Vo Zyt zu Zyt isch öppis wie ne Schatten über di höchi Stirne vom Houpme gstriche, wo der Frou Oberschti nid etgangen isch. Si het gmerkt, daß er öppisem nachesinnet, und wär weiß, si het’s meh oder weniger errate, daß der Herr Daxelhofer z’grächtem drüber nachedänkt het, ob es würklech scho z’spät sygi. Aber der Usdruck vo dene Gedanken isch nid wyter cho als bis i di beidsytige schönen Ouge.
Der Frou Kätheli isch am Junker vo Afang a öppis ufgfalle. Und wo nere du der Chrischtoph o no seit, der Töldi sygi nöue so vermückt und es heig ne dunkt, er sitzi weniger guet im Sattel als sünsch, da het si du däm afa nachestudiere; aber d’Ursach het si doch erscht z’morndrisch erfahre, wo si z’grächtem derhinder gangen isch, dem Herr Lütenant syni Chleider i d’Ornig z’tue. Da hei du d’Bluetfläcke der Verräter gspilt. Der Frou Oberschti isch es bi der Etdeckung schier gschmuecht worde. Und wo nere der Junker 166 wahrheitsttreu alles erzellt het, het si dänkt, das faj guet a. Es isch nere schwär worden um ds Härz, und wenn es no müglech gsi wär, ohni dem Junker Berchtold sym prestige z’schade, so hätt si gwüß no ne letschte Versuech gmacht, ne z’hinderha. Aber jitz isch d’Sach im Gang gsi, und si het sech zwunge, se-n-uf müglechscht gfaßti Art uf sech z’näh. Das het se natürlech nid ghinderet, dem Berchtold vor den Ohre vo sym Houpme mit der ganze Wermi vo ihrem Muetterhärz zuez’rede, daß er nie sölli vergässe, wär er sygi und bsunderbar nid, wär sy Vatter gsi sygi.
Der Junker Berchtold isch i däm Ougeblick vo luter guete Vorsätze zsämegsetzt gsi und het nere-n-alles versproche, was nere het chönnen über d’Trennung wäghälfe. Und zletscht isch er der Frou Kätheli um e Hals gfalle, het se mit syr junge Mannschraft a sech drückt und ihri graublunde boucles wäggstriche, für nere-n-i ds Ohr z’säge: «Weit Dir mer nid no nes Andänke mitgä a my Papa?»
«Was möchtisch?» seit d’Frou Kätheli.
Und mit der glyche Zärtlechkeit wie vori seit nere der Junker i ds Ohr: «Sy Däge, wüsset Der, dä, wo-n-er z’Vilmärge treit het.»
Zerscht het d’Frou Kätheli ihre Stiefsuhn e chly verwunderet agluegt und sech öppis gschine z’überlege. Du seit si: «Wohl, dä ghört Dir.» Si isch zum Kamin hindere gangen und het zwüsche de Harnische dem Obetscht sy schöne Stoßdäge mitsamt dem Wehrghänk vo der Wand abegnoh und ne dem Junker bracht. Aber bevor si-n-ihm nen i d’Hand gä het, het si ne vor di eigeti Bruscht gha, wie für dem Junker d’Wichtigkeit vo däm Ougeblick zerscht zum volle 167 Bewußtsy z’bringe. Und du het si-n-ihm der Däge gä und gseit: «Bruuch nen in Ehren und nie — versprich mer’s — gäge dyni Gloubesbrüeder!»
Mit Ouge voll Füür und Luscht het der Junker di schöni Waffe gnoh und mit mene Blick uf sy Houpme der Mama gseit: «I versprichen Ech’s, Dir heit mys Wort.» Und du isch er nere no einisch um e Hals gfallen und het nere sys letschte Müntschi gä.
Der Houpme Daxelhofer het zu der ganze Sach keis Wort gseit. Es het ne dunkt, er heigi nid ds Rächt derzue. Aber im stille het er sy junge Lütenant i däm Ougeblick als Fründ tief i sys Härz gschlosse, und wo-n-er der schöne Frou Oberschti d’Hand zum Abschied gä het, isch es ihm gsi, wie wenn er där herrleche Frou o für sich ds Verspräche gäb, er well syni eigete Waffe mit Ehre füehre.
Wo der Junker Berchtold sym Brueder het adieu gseit, het dä afa brieggen und sech o nid grad la tröschte, wo-n-ihm der Töldi na rächter Bärnermanier ruuch und doch guetmüetig gseit het: «Hüül doch nid, du Dumme; es geit ja nid a ds Läbe, und underdesse bisch du jitz de der Junker vo Hünige!»
Der Junker Berchtold het das eso higworfe, wie me’s öppe macht, wenn eim d’Emotion vo mene schwären Ougeblick e chly d’Gedanke dürenanderebringt und me müglechscht wenig möchti la merke, daß me sym Härz nid rächt Meischter isch. Hätti öpper der Junker gfragt: «Isch dir das ärnscht?» so wär er vermuetlech. erchlüpft und hätti sech de villicht no anders bsunne. Und doch het der Berchtold d’Wahrheit gseit und meh no: Er het di ganzi Bedütung, wo dä Tag für ihn sälber gha het, ohni’s z’welle, i klari Wort 168 gfasset. Är sälber het nid viel drüber nachedänkt, es isch ihm zue mängs dür e Chopf gange, wo-n-er jitze mit dem Houpme Daxelhofer über ds Ursellemoos dervo gritten isch. Aber es isch nid nume der ruuch Wätterluft und der Schnee gsi, wo ne zwunge het, der Mantel fescht über sech z’zieh und, wie sys Roß, der Chopf abe z’ha, für sech gäge Schnee z’wehre, es isch ihm gsi, er müessi nen Umhang über sech zieh, damit er nid i Versuechung chömi, zrügg z’luege.
Anders d’Frou Kätheli. Wie ds sältmal, wo ihre Ma i Chrieg uszogen isch, het si sech am Saalfänschter uf di breiti Simse nidergla und dem Junker Berchtold nachegluegt. Aber das Mal isch es nere nid gschwunde. Im Gägeteil, na Frouenart het si sech nüt vo däm Weh erspart, wo jitz ihres Härz zsämedrückt het. Under Vorwürf und Chummer um ds Junkers Schicksal het si dene beide Ryter nachegluegt, bis ds Schneegstöber se verschlunge het und d’Frou Oberschti sälber nümme gwüßt het, ob si se würklech no gsej oder ob si sech numen ybildi, si gsej di beide schwarze Punkte no dür e Schneesturm düre.
Sechstes Kapitel
Es isch Früehlig gsi, und männiglech het sech über di erschte warme Sunneblicke gfreut, nid am wenigschte d’Soldate vom Regimänt von Erlach, wo uf der Esplanade vo Meaux i chlynen Abteilunge d’Handgriffe mit der Muskete g’üebt hei. Das isch förchterlech e gnietigi Arbeit gsi, wo me gärn den Underoffizier überla het, wil me di ugattleche Gwehr i unändlech vielne Tämpo het müesse laden und abfüüre. Und wil derzue no e jede Soldat syni Chugle sälber het müesse gieße, d’Patrone sälber mache, der Zündtschwumm sälber zwägschnyde, so het das Exerzitium viel Geduld und Zyt bruucht. Und derzue het men erscht no viel uf d’Parade hi müessen arbeite. Jede Regimäntskommandant het’s uf ds Puntenöri gnoh, für bim Hof sy Stei im Brätt z’ha. Übrigens het me hütt ganz guet gmerkt, daß nid numen uf ne Muschterig hi isch g’arbeitet worde. Es sy Kommissariatsoffizier vo eim peloton zum andere gangen und hei notiert, ganzi längi Lyschte voll, was öppe no gfählt het zur chriegsmäßigen Usrüschtung. (Di Lyschte sy vo eier Instanz zur andere bis i di höchschte Kanzleie z’Paris gwanderet, dert mit nere Schnuer zsämebunden und in e Schaft versänkt worde — us de Züüghüser hei si kei Chnopf und kei Schnalle vürezouberet, wil der Chünig keis Gäld gha het.) Nütdeschtminder isch es usgmachti Sach gsi, daß me für e Chrieg rüschti, nume het niemer gwüßt, gäge wän es gah söll. Und di Ussicht, daß men ändlech na menen unsäglech längwylige Wintergarnisonsdienscht 170 zu mene richtige Fäldzug chönni usrücke, het vom Oberscht bis zum letschte Rekrut alles ufguslet. Scho sit Wuche het sech e gwüssi Spannung zeigt, und die isch mit jeder Minute, wo d’Tage jitz drum glänget hei, no gwachse.
Aber dert am Feschtungsgrabe steit under mene blutte Boum e jungen Offizier und luegt i ds Wasser abe. Me chönnti vo wytem schier meine, er wärfi de Gäns Brösmeli zue. Aber nei, ds Wasser treit zu syne Kamerade, wo wyter unden am Graben uf em Gländer sitzen und sech ihri Abetüür vom vorderen Aben erzelle, numen e Mängi chlyni Papierfätzli. Zuefällig het eine vo denen Offizier das gseh und seit zu den andere: «Der Wendschatz mueß nid Freud ha a sym Brief, lueget, wie-n-er ne verrupft!»
«Vo wäm het er e Brief übercho?» fragt en andere.
«Vo daheim?»
«Ja, vo Bärn.»
«Het er öppen es Chörbli übercho?»
«Emel rumpelsurrig gnue wär er, dunkt’s mi!»
«Ja, es het mi nöue scho geschter am Abe dunkt, er sygi nid i sym Täller, so luschtig und gueter Luune, wie-n-er jitze sünsch gwöhnlech gsi isch.»
So isch hin und här gredt worden, und zletscht isch di ganzi Schar dem Grabe nah bis zum Junker Wendschatz träppelet.
Sobald der Lütenant Wendschatz das gmerkt het, het er sech ufgrichtet und isch, di eleganti Piken under em Arm, syne Kameraden etgägegange. Er isch, wie me sech cha dänke, e flotten Offizier gsi. I där schönen Uniform het sech sy schlanki Figur no bsunders guet gmacht. E blaui casaque mit mächtige rote revers a 171 den Ermel het ne deckt bis zu de Chnöu, so daß me vo de Hose nume ds rote Band mit der Schnalle gseh het. D’Wade sy i rote Strümpfe gsteckt. Anstatt mene Rockchrage het men es wyßes Halstuech mit neren Art jabot treit, wo ds haussecol, e halbmondförmige, versilberete Schild mit dem verguldete Bourbone-Wappe druffe, meh oder weniger verdeckt het. Höchi Offizier hei gschwulleni Allonge-Perügge treit, di Subalterne hingäge hei ihri natürleche Haar bis uf d’Achsle la wachse. D’Bärt het me bis uf zwöi winzigi schwarz-pomadisierti Hörnli under de Naseflügel rasiert. E mächtige Filzhuet mit Silberbort und nere schöne Struußefädere flach uf em Rand het für e nötige Schatte gsorget. Es breits wyßes Läderbandelier isch vo der rächten Achsle bis under di linggi Huft gangen und het dem Däge fascht wagrächti Haltung gä.
Üse Junker het nid juscht der Früehligssunneschyn uf sym Gsicht widergspieglet. Syni dunklen Ouge hei rächt melancholisch under em Huet vüre gluegt, und um d’Muulegge het er hütt e maßleidige Zug gha. Chuum sy si enandere bis uf nes paar Schritt nächer cho, isch es losgange: «Was fuetterisch du da de Fische?» — «Het si der der Loufpaß gä?» — «Het si öppen underdesse z’Bärn e schönere gfunde?» So isch es wytergange, und allerhand Wort sy gfalle, wo besser nid uf ds Papier chöme. Der Junker Wendschatz het uf alles kei Bscheid gä. Er het se la zäpflen und het de letschte Papierfätzleni nachegluegt, wo langsam derdürab gschwumme sy. Das Schwyge het di andere glängwylet, so daß si bald wyters gange sy. Eine dervo het welle ha, der Wendschatz heigi füechti Ouge gha. Es müessi scho rächt öppis Ungfreuts gsi sy i däm Brief, 172 daß es ne so möge heigi. Me het es stills Beduure gha und wyters nüt meh dervo gredt.
Erscht z’mittag, wo der Lütenant Wendschatz bim Ässe wieder nüt gredt het, isch es dem Houpme Daxelhofer wieder ufgfalle, und er het sy Lütenant am Namittag zu mene Spaziergang vor d’Stadt use mitgnoh, für ne z’Red z’stelle. Wo si über d’Zugbrügg use cho sy, seit der Herr Daxelhofer: «Was isch Ech über ds Läberli gchroche? Heit Dir schlächte Bricht übercho vo daheim, oder wo fählt’s?»
«I ha eigetlech gmeint», seit der Junker, «i well niemerem nüt dervo säge, aber i gseh scho: i cha’s doch uf d’Längi nid für mi bhalte. My Stiefmuetter schrybt mer, me sägi z’Bärn, es gangi gäge Holland, und wenn’s würklech da derzue sötti cho, erwarti si, daß i quittieri. Dir bsinnet Ech, Herr Houpme, wie nere das Chummer gmacht het. Dir heit nere ja no sälber zuegredt.»
Wo der Junker vo Holland het afa rede, isch der Houpme Daxelhofer blybe stah, het a Bode gstampfet und gseit: «Sappermoscht! Wär het jitz das ga Bärn brichtet?»
«Ja», meint der Junker, «isch de öppis Wahrs dranne?»
«Wie wett i das wüsse? Es ma ja öppis dranne sy. Es cha aber o nes Gschwätz sy. Fatal wär’s, vowäge wenn’s der Strich dert düre nimmt, so hei mir der Chrieg gseh, me wird üses Regimänt weiß der Gugger i weles Näscht zum Garnisonsdienscht schicke. Dir wüsset ja, es steit i der Kapitulation usdrücklech, daß men is nid gäge Reformierti dörfi bruuche. Mir sy eigetlech zum Schutz vo der französische Chronen agworbe, punktum.»
173 I ds Junkers Ougen isch bi dene Worte vo sym Houpmen es Liecht ufgange. Der Chrieg hätti ne greut, und solang ds Regimänt nid gäge Reformierti het müesse marschiere, het är ja rüejig chönne derby blybe. Wo du der Houpme gar no gseit het, es chönnti grad so guet gäge Spanie gah, so het er sech du z’vollem wieder bchymet. Am glychen Abe no isch er wieder ds Gäggels gsi, und syni Kamerade hei wieder di hälli Freud gha an ihm. Numen eis isch ihm hindedry du no leid gsi, nämlech daß er der Brief vo der Frou Kätheli, statt ne dännez’tue, i der erschte Verstimmung verrissen und furtgworfe het. Es isch ihm nöue de doch gsi, es sygi meh drinne gstanden als numen es bündigs Verbott, der Chrieg mitz’mache. Und wenn’s de am Änd doch no derzue chäm, daß si gäge Holland müeßte marschiere, so hätt er gärn no einisch dä Brief überläse, für z’luege, wie-n-es eigetlech gmeint gsi sygi. Der Junker isch jitz mit Lyb und Seel Soldat gsi und het sech am Gedanke geng wieder ufgrichtet, daß, wenn er scho z’Hünige nid heigi chönne d’Arbeit vo sym Vater furtsetze, er doch jitzen als Offizier ihm nahschlaji und sy Däge mit Ehre chönn füehre. Richtig! Vo däm Däge, so isch dem Junker jitz wieder z’Sinn cho, sygi i däm Brief mit bsunders ärnschte Worte d’Red gsi.
Chuum het sech der Junker das wieder i ds Gedächtnis zrügg grüeft gha, so isch ihm vo neuem klar worde, daß sy neue Bruef nid nume mit de Wünsche vo der Frou Kätheli i Konflikt chömi, sondere no viel meh mit der Tradition vo sym Vatter, und wenn er scho z’zytewys mit jugedlechem Liechtsinn sech di Sorge het chönnen us em Chopf schla, so isch doch fascht alli 174 Tag irged öppis gscheh oder gseit worde, wo druuf dütet het, daß der Houpme Daxelhofer e chly z’troschtlech i d’Zuekunft gluegt heigi. Meh und meh het sech der Junker müessen überlege, was er de söll, wenn si doch gäge d’Generalstaate müeßten ufbräche. Me mueß nid öppe meine, är allei sygi vo däm Chummer plaget worde. Es isch villicht nid mänge bim Regimänt gsi, däm me nid daheim uf ds Härz bunde hätti, er sölli de wüsse, was er z’tüe heig, wenn öppe der Chünig d’Bedingunge vo der Kapitulation sötti vergässe, und derzue hei vieli vo sich uus der Vorsatz gfasset gha, daß si nie der chly Finger welle härgä, wenn’s gäge di Evangelische sötti gah. Je wyter d’Chriegsrüschtunge vorgrückt sy, descht meh isch im Regimänt vo där Sach gredt worde. Am meischte het der Oberscht sälber d’Etscheidung gschoche. Är für sich het gwüßt, was er wott. Sy Ehrgyz und d’Ussicht uf ne glänzendi carrière hei ne mit hundert Chettenen a Hof bunde, und jedesmal, wenn ihm irged öppis vo däm Gred zu Ohre cho isch, het’s ne närvös gmacht. Ja, wo-n-es nid het wellen ufhöre, het er bi Straf verbotte dervo z’rede. Und wie’s de geit, me bruucht nume z’verbiete, vo öppisem z’rede, so cha erscht rächt niemer meh dervo schwyge. Es isch eso wyt cho, daß men ei Tag e Soldat, e gwüsse Schmutz us em Murtebiet, vor d’Front gnoh und ihm dröit het, wenn er no einisch gägen e Marsch, syg’s de i d’Generalstaaten oder anderswohi, ufbegähri, so wärdi me nen als Rebäll traktiere. Das het’s grad no bruucht, für di ganzi Mannschaft i Gusel z’bringe. Scherfer und scherfer het si sech vo denn ewäg afa teilen i settigi, wo Gwüsses halber ekei Rueh meh gfunde hei und settigi, 175 wo’s mit der Obrigkeit nid hei welle verderbe. Und wenn me scho alles het gluegt z’verstecken und z’verschwyge, so hei di viele gwunderige Frage vo de Schwyzer doch bald de Franzose verrate, was für ne Chummer se drücki. So het du d’Generalität sech wohl ghüetet, z’säge, gäge wän es gangi. Me cha sech aber dänke, daß juschtemänt di Gheimtuerei der Verdacht vo de Schwyzer no verstärkt het.
Wo du ändlech der Befähl zum Ufbruch cho isch und ds Regimänt uf der Esplanade zum Abmarsch ufgstellt worden isch, hei si lang chönne pfyffen und trumme, es het niemer heiter drygluegt. Me het di Lüt gar nid umegkennt. Anderi Mal hei si gsungen und gjuzet, wenn’s i ds Fäld gangen isch. Hütt aber hätti me chönne meine, me füehr se z’Lycht. Erscht wo si d’Zugbrügg und di alte Stadtmuure hinder sech gha hei, het’s nen e chly besseret. Es isch öppis wie Wanderluscht über se cho, und wo si i der hälle Früehligspracht dür ds Marne-Tal uuf marschiert sy, hei si ganz vo sälber afa singe. Der Marsch isch mänge Tag lang der Marne nah gange, über Château-Thierry, Epernay und Chalons. Aber, so wenig di Schwyzer vo der Geographie gwüßt hei, so hei si doch gmerkt, daß me geng wyter gäge Morge marschiert, und uf jeder Etappe hei si drüber berate, wodüre daß es ächt der Dräj nähm. Irged öpper het usgstreut, me marschieri i d’Freigrafschaft, und me het’s zerscht gloubt, wil me geng no der Marne nah marschiert isch. Aber ei Morge, wo me z’Vitry des Lagerstrou zsämegwüscht het, het’s undereinisch gheiße, hütt schlaj men en anderi Richtung y. Mit der gröschte Spannung het di ganzi Mannschaft uf d’tête vo der Kolonne gluegt, wo der Oberscht mit 176 sym Stab gritten isch. D’Lüt vo der Gäged hei am Abe vorhär de Schwyzer gseit, hiedüre gang’s ga Brienne und dertdüre gäge Revigny und zwüscheninne ligi St-Dizier. Und richtig, wo me vor d’Stadt use cho isch, het me d’Straß gäge Revigny ygschlage. Also, het me sech gseit, gang es chuum i d’Freigrafschaft. Vo Revigny het d’Straß frylech no einisch gäge Süde gchehrt, und di Liechtgläubige hei wieder agnoh, si heige sech z’früech Sorge gmacht. So het me sech tröschtet bis ga Nançois. Aber dert het’s du plötzlech es Änd gha mit allne dene Vertröschtunge; d’Marschroute het undereinisch gäge Mitternacht gchehrt, und gäb wie si gluegt und gstudiert hei, ob’s nid a menen Ort wieder dem Süde zue gangi, so hei si Tag für Tag d’Morgesunne zur Rächte gha und sy uf em chürzischte Wäg gäge Metz zue marschiert. Und wie wyter me marschiert isch, descht meh isch im Regimänt ds Juzen und ds Singe verstummet, und vo Tag zu Tag hei d’Blicke vo de Soldaten öppis Mißtrouischers übercho. Z’Metz isch du no öppis anders derzue cho: Me het e Huufen anders Chriegsvolk i der Feschtung gfunde, und schier alli Stund sy no neui Regimänter aglanget. Men isch dert vorlöufig blybe ligen und het chehrium mit andere Truppe müesse d’Houptwacht vor em Stadthuus stelle. Das isch kei Schläck gsi, wil under dene zsämegläsene Chriegsvölker viel Pack mitgloffen isch, wo me mit de gröbschte Zuchtmittel het müessen in Egi ha. Aber es militärisches Läbe het sech da abgspilt, wie’s no wenigi vo üsne Schwyzer früecher gseh hei.
Ei Tag änds Aprille — ds Wätter isch luter Glanz und Heiteri gsi — isch der Junker Wendschatz mit mene 177 peloton vom Regimänt von Erlach uf d’Wacht cho. Me het se vis-à-vis vom Stadthuus, wo ds Houptquartier gsi isch, i mene chlynere Huus underbracht gha. D’Pöschte sy ufgstellt gsi, und der Räschte vo de Soldate het sech i der Wachtstube dermit abgä, Ornig z’mache — der Tag vorhär isch nämlech es Südländer Regimänt uf der Wacht gsi — da chunnt eine vo de Schwyzer Soldate, wo uf Requisition usgange gsi isch, mit mene volle Wychrueg derhär cho z’springen und brüelet i d’Wachtstuben yne: «Machet ech zwäg, es git öppis! Es chunnt chrisdick der Hoger uuf cho ge z’joggle. Es het mi düecht, es chönnti der Chüng sälber sy!» Der Junker Wendschatz het dä Alarm o ghört, springt uf e Platz usen und, wo-n-er us der nächschte Gaß use der Widerhall vo Hunderte vo Roßhuefe ghört und bald druuf Ryter mit mächtige Fäderehüet gseht debouchiere, rüeft er di ganzi Wacht i ds Gwehr und muschteret in aller Hascht sy Mannschaft. Er het sech uf e rächte Flügel gstellt, d’Glider usgrichtet und mit dem Pikestiel nacheghulfe, wo öppen e Heubuuch z’wyt vüre gstanden isch. D’Pfyffer und d’Trummler uf em lingge Flügel hei ds Zeichen übercho zum Spile. Du het er Achtung kommandiert und sech breit vor d’Front gstellt. Sobald di Cavalcade zueche cho isch, het er präsentiert und der Pikespitz gsänkt.
Es isch nid der Chünig gsi, aber der Oberkommandant vo der Armee, wo d’Schwyzer derzue ghört hei, der Prinz Condé, e prächtige cavalier. Us der Mähne vo nere riesehafte roten Allonge-Perügge het es vornähms und nid grad demüetigs Gsicht mit nere großen Adlernase vüre gluegt. Es het usgseh, wie wenn es dem 178 Prinz z’viel z’tüe gäb, syni Ougsdechle z’lüpfe; aber der Junker Wendschatz het der Ydruck gha, der Prinz gsej dür das Ougeschlitzli, wo-n-er offegla het, meh als hundert anderi mit sperrangel ufgrissnen Ouge. D’Schwyzer-Soldate hei nid nume d’Ouge, sonderen o d’Müüler offe vergässe, wo di Cavalcade grad vor em Stadthuus ygschwänkt und ghalte het. Me het nid gwüßt, was me meh söll astuune, di prachtvolle glaarigen Uniforme, di prächtig g’arbeitete Bruschtharnische, der Rychtum vo de Struußefädere, wo usgseh hei wie Fätze vo bländige Früehligswulke, d’Perügge, wo jedem Schafsgsicht öppis Leuenartigs gä hei, oder di sprützige, spiegelglatt gstriglete Normänner und Andalusier, wo ihri gwällelete Stile wie Fahne gschwänkt und di prächtig ufzöumte füürige Chöpf uuf und nider gworfen und vo de verguldete Biis großi Schuumflocke furtgschlängget hei. Chuum hei si ghalte, so sy d’Ordonnanzryter zueche galöpplet und hei dene höche Herren us de Sättel ghulfe.
Dür d’Reie vo de Bärner-Soldaten isch es merkwürdigs Zittere, me möcht schier säge Schlottere gange, aber nid öppe vor Reschpäkt und Angscht, sondere vor Lache, und sogar der Lütenant het meh als luschtig drygluegt. Me mueß nämlech wüsse, daß der Junker Wendschatz nid öppe zu denen Offizier ghört het, wo meine, ds Salz sygi verschüttet, wenn d’Soldaten öppe chly luschtig sy. Syni Manne hei das wohl gwüßt, und drum hei si ne gärn gha. Grad währeddäm der Prinz abgschwänkt het und di ganzi suite linggs und rächts von ihm ufmarschiert isch, seit der Bärger Chrischten im hindere Glied zum dicke Bähni, wo vor ihm gstanden isch: «We my Vatter uf njiederem Füederli sövel 179 Heu gha hätt, wie dä Chuder uf em Gring, so hätte mer dahiim gnue z’läbe gha.»
Der Bähni isch z’nach bim Lütenant gstande, als daß er hätti öppis dörfen antworte. Derfür het du aber ds Bärgers Näbema, der Hänggeli Fritz, gseit: «He, das isch drum wäg em Achegheie! We’s öppen einen uf d’Bschüsi ländtet, so tuet’s ihm de minger.»
«Aber de», meint der Bärger, «manglete si de der Chuder am Hosebode z’ha!» Und jitz het sech der Bähni doch nümme chönnen ebha, und wil’s ne grad a menen Ort bisse het, so seit er: «Git’s ächt dert drunger o Lüüs?»
Es weiß kei Möntsch, was no alles zum Vorschyn cho wär, hätti sech nid i däm Ougeblick der Junker Wendschatz uf em Absatz umdräjt und syni Mannen i d’Wachtstube zrüggkommandiert. Vo denn ewäg isch ds Wachtstah grad no einisch so interessant gsi. Me het jitz nid numen ändlosi Züg vo Proviantwägen und vierschrötige bluetrot agstrichene Fäldstück gseh vorby fahre; zwüsche de fouragierende Mannschaften us allne Himmelsgägede vom Chünigrych sy der ganz Tag höchi Offizier, Adjutanten und Staffette-Ryter hin und här gschosse, bim Houptquartier abgstigen und mit wichtige Gsichter wieder dervo gritte. Allibott het eine vo de Bärner-Soldate müesse springe, ga nes Roß ha oder sünscht öppis hälfe. Im Strou sy nume di füülschte blybe lige, di meischte hei sech under de Fänschter oder i der Türe zsämedrückt, für z’luege, was vorusse gangi.
Gägen Abe sy si no einisch i Gusel cho. Da isch e grüüslechi Gutsche, e riesehafte Läderchrumen uf mene höche Wagegstelli, mit unzählige Tapezierernegel 180 garniert, cho z’fahre. Uf em Dach und hindenussen isch e Bygete vo allerhand Gofferen und Drucken ufbunde gsi, so daß di vier Roß emel nid z’gueti Läbtig gha hei. Di Charreten isch o vor em Stadthuus blybe stah. E puderete Frouechopf het us der Karossen usegluegt, und du het’s undereinisch zwüschem Portal vom Stadthuus und däm Wagen es Glöuf und es Gwäber und es Gscharwänzel gä, und üsi Schwyzermanne hei Ouge gmacht wie Pfluegsredli. D’Gutschen isch no dagstande, wo nere no nen äxtra bagage-Wage voll Plunder nache cho isch. Me cha sech dänke, daß di bidere Schwyzer sech ihre Värs derzue gmacht hei. «Dä cha schynt’s nid wyt ohni sys Gspusi», het der Bähni gmeint.
’s isch nid lang gange, so isch e cavalier bi der Gutschen erschine, het sys Komplimänt gmacht und isch mit der ganze Ferggete wyters gfahre.
Das farbige Läbe, wo sech da vor synen Ougen abgspilt het, het üsem Junker nid viel Zyt gla zum Nachedänke, wie öppe di längen eitönige Märsch vo de letschte Tage. Er isch im Gägeteil, je läbiger es zuegangen isch, descht tiefer i sym Soldateglück gsi und het alles vergässe gha, was sünsch öppen e Schatten i sys Dänke geworfe het. Erscht am späten Abe, wo im Stadthuus äne no ne Parolen-Usgab gsi isch, het er du no öppis anders z’ghören übercho. Er het im Stadthuus sälber müesse Wachen ufstellen und isch derby i de Gäng umegfahre, für se ga z’inspiziere. Da gseht er der Oberscht von Erlach mit ein vo de Bataillonskommandante d’Stägen abcho. Der Junker isch grad i nere fyschtere Nische gstande, wo si i syr Nächi en Ougeblick sy blybe stah. — «Mille tonnerres!» het der 181 Oberscht halblut zum andere gseit, «i wirden eifach uf di infamschti Art blamiert, wenn das yryßt. I verbiete vo hütt a, daß irged öpper im Regimänt, syg es Offizier oder Mannschafte, nam Ziel vom Fäldzug fragt, und wär drüber erwütscht wird, daß er öppis gäge Wytermarsch seit, wird dem Profoß übergä, syg’s wo-n-es well, und mueß i der nächschten Etappe drümal Spießruete loufe. Heit Der mi verstande? Und jitz wott i vo däm Gchähr nüt meh ghöre.»
Der Junker hätti öppis drum gä, wenn er das Gspräch nid ghört hätti. Es het ihm e Stich i ds Härz gä und ihm d’Freud a däm heitere campagne-Läbe wenigschtes z’momäntewys wieder verderbt. Am andere Morgen isch i allne Kompagniee der Befähl vom Oberscht bekannt gmacht worde. Lutlos hei ne d’Soldaten ufgnoh, und i de nächschte Tage hei würklech d’Offizier niemerem meh bruucht Bscheid z’gä über ds Ziel vom Marsch.
Aber mit der dünschtige Hitz vo de Maietage het sech uf di ganzi Mannschaft wieder e Druck gleit, wo me nere währed dem Marsch uf Trier ganz guet agspürt het. Me het ds Möntschemügleche gmacht, für di Lüt mit Spys und Trank bi gueter Stimmung z’bhalte, was bim Gäldmangel vo der Chronen und bi der miserablen Organisation vom Verpflegungsdienscht kei Chlynigkeit gsi isch. Und wil ja im Ganze der Bärner, wenn er brav z’ässen und z’trinke het und sünscht öppe nid z’hert tribuliert wird, der geduldigscht Soldat vo der Wält isch, so isch ds Regimänt nah-ti-nah gäge Rhyn zue cho, ohni daß es aparti Gschichte gä hätti. Aber jitze het richtig niemer meh bruucht z’säge, gäge wän daß es gangi. Und drum het 182 sech männiglech im stillen überleit, wie me sech zu der ganze Sach söll stelle. D’Mehrzahl het sech i ds Unvermydleche gschickt. Di meischte hei dänkt: E das wird öppen o nid grad zum Böschte cho. Das sy die gsi, wo men uf em Marsch geng öppe het ghöre singe, wenn eim nid grad der Stoub ds Muul verpappet het, und es sy o die gsi, wo linggs und rächts jedem Meitschi, wo am Wäg gstanden isch, e fäldmäßige Schlämperlig aghänkt hei. En andere Teil vom Regimänt isch zwar ungärn mitgange, het aber nid der Muet gha, ds Muul ufz’tue. Die sy still mitmarschiert, hei sech flyßig der Schweiß abgwüscht und vor Längizyti öppe no chly mitgsürmet, wenn gsunge worden isch. Zwüschenyne sy de aber anderi gsäjt gsi, wo toub vor sech ane gluegt, uf nüt g’achtet und nie weder gsunge no pfiffe hei, Lüt voll Bärnertrotz oder settigi, wo vo daheim ne Ration unverwüeschtlechi Gottesfurcht oder villicht o landlöufigen Aberglouben als Zehrpfennig mit übercho hei. Das sy einewäg nid di leidischte Soldate gsi, villicht nid grad di astelligschten und undernähmendschte, aber doch settigi, wo, wenn o chly rumpelsurrig, geng glychmäßig ihre Dienscht ta hei. Und wie-n-es bi de Soldate gsi isch, so hei’s o d’Offizier gha, mit dem Underschied, daß wäge der bessere Sachkenntnis und der größere politischen Überlegung verhältnismäßig meh Offizier gsi sy, wo’s plaget het, daß ds Regimänt kapitulationswidrig het sölle verwändet wärde.
Ei Tag, wo men uf Neuß zue marschiert isch, isch e Ryter uf der Straß dem Regimänt etgäge cho und het sech nam Oberscht erkundiget. Dä isch der sälb Tag bim Houptquartier gsi und het ds Regimänt der Füehrung vom Oberschtlütenant vo Muralt überla gha. Me 183 het sech wyters nid g’achtet. Wie mängisch z’Tags isch öppen en Adjutant oder sünscht e frömde Ryter näbe der Kolonne här cho! Aber bim nächschte Halt, wo me d’Mannschaft näbe der Straß het la ablige, sy d’Offizier i mene Wäldli zsämecho, und dert het me du vernoh, dä Ryter sygi der Houpme Manuel, er chömi vo Bärn mit Instruktione vo der Obrigkeit. Es isch nid lang gange, so isch ds ganz Offizierskorps um ihn ume versammlet gsi und het d’Ohre gspitzt, für z’ghöre, was me z’Bärn sägi. Und jitz isch use cho, daß scho vor Wuchen e Bott vo der Bärner Regierung uf Befähl vom Minischter Louvois isch abgfange worde. Der Houpme Manuel het di ganzi Bottschaft gkennt und gseit, es loufi mit dürre Worte druuf use, daß entweder ds Regimänt nid über e Rhyn söll oder daß d’Offizier ohni wyters sölle der Dienscht quittiere, und zwar «bei Strafe der höchsten Ungnade ihrer Obrigkeit». Jitz isch der Schuß use gsi, und, verbotten oder nid, sy di Herren in e läbige Dischput grate. So ungläge vielne der Befähl vo der Bärner Regierung cho isch, so sy doch fascht alli der Meinung gsi, jitz müeß öppis gah, me well sech a di französischi Regierung mache. Der Oberschtlütenant vo Muralt het zwar der Chopf gschüttlet und gmeint, es wäre gschyder, gueti Miene zum böse Spiel z’mache. «Jedefalls», het er gseit, «wird nüt druus, bevor der Oberscht wieder da isch.»
Er hätti sech dä Chummer chönnen erspare, vowäge chuum het er das gseit gha, so chunnt der Oberscht von Erlach cho az’ryte. Mit schwärem Tritt isch sys Roß zwüsche de Dählestämm vürecho, und undereinisch isch er mit strängem Blick z’mitts under den 184 Offizier gsi. Der Herr vo Muralt het ihm mit zwöine Worte rapportiert, was gscheh sygi, und du het der Herr Manuel dem Oberscht sälber sy Uftrag usgrichtet. Der Oberscht het d’Stirne grunzlet und sy Chnebelbart gstriche. Es isch totestill gsi im Wald, währed d’Ouge vo sämtlechen Offizier mit der höchschte Spannung uf e Bscheid vo ihrem Kommandant gwartet hei. «Vor allem uus», het er ändlech gseit, «hei mer derfür z’sorge, daß üses militärische prestige makellos blybt.» Da stellt sech der Houpme Daxelhofer groß und breit vor en Oberscht und seit: «Herr Oberscht, i meine, vor allem syge mir Bärner, und wenn üsi Obrigkeit kategorisch verlangt, daß üsi Kapitulation ghalte wärdi, so hei mir di heilige Pflicht, für e Wille vo üser eigeten Obrigkeit yz’stah, choschti’s, was es welli. Mir sy freii Schwyzer und mache, was üs ds Gwüsse befiehlt.»
Dem Houpme Daxelhofer syni Kamerade sy e chly verblüfft gsi ob dene verwägene Worte, aber me het ne wohl agseh, daß sie mit ihm yverstande gsi sy. Der Oberscht hingäge het di ängen Ändi vo de Zügel hin und här gschlängget, isch chräbsrot gsi und het dem Herr Daxelhofer geantwortet: «Alles a sym Ort! I weiß ganz gnau, was i z’tüe ha, Herr Houpme. Jedefalls bruuchen i vo Euch ekei Lätzgen über myni Pflichte. I wirde derfür sorge, daß di Sach undersuecht wird. Und wenn di Herre bim Chriegsminischter wei vorstellig wärde, so will i ne nid dervor sy, sobald de der Momänt cho isch. Für en Ougeblick kennen i gar nüt anders als my militärische Befähl, und i wirde däm wüssen Achtung z’verschaffe. Mir marschiere wyters. A vos ordres!»
185 Der Oberscht het uf em Platz, wo-n-er das gseit het, ghalte, bis der letscht Offizier bi syr Kompagnie gsi isch, und du het er der Houpme Manuel zue sech gwunken und isch mit ihm dem Regimänt voruus gritte.
Gäb wie me gschwige het, am glychen Abe no isch under der Mannschaft uscho, was der Houpme Manuel brichtet heigi, und jitz sy si urüejig worde. Scho am andere Tag het me da und dert eine müesse gschweigge, wo lut ufbegährt het. Aber rächt giechtig isch d’Stimmung erscht worde, wo me du zwee Tag nachhär vor Kaiserswerth aglanget isch und plötzlech der Rhynstrom vor sech gha het. D’Schiffbrügg isch no nid ganz fertig gsi, und das het’s mit sech bracht, daß i der Äbeni es gwaltigs Heer sech agsammlet het. D’Regimänter hei sech glageret und uf wyteri Befähle gwartet. Und so het es sech gä, daß grad im rächten Ougeblick d’Soldate Glägeheit gha hei, zsäme z’brichte. Vo Kompagnie zu Kompagnie isch undereinisch verabredet worde, über e Rhyn gang me nid. Und bald hei sech bi den Offizier Soldate gstellt und hei erklärt, me chönni mit ne mache, was me well, aber über e Rhyn gange si nid, für das heige si nid kapituliert. Und wil d’Offizier sälber nid eis gsi sy, so isch es gscheh, daß bi der einte Kompagnie der Houpme probiert het, syni Lüt z’betädige, währed i neren andere mit dem Standrächt dröit worden isch. Geng läbiger und giechtiger isch dischputiert worde, bis undereinisch der Prinz Condé mit syr suite agritten isch und dem Oberscht von Erlach der Wink gä het, abz’marschiere.
«Uuf, uuf!» isch es vo peloton zu peloton gange, und d’Soldate hei widerwillig ihri Spießen und Gwehr ergriffe. Aber wo du di erschti Kompagnie Befähl überchunnt, 186 z’marschiere, hei d’Trummler und d’Pfyffer enandere verlägen agluegt, keine het e Finger grüehrt, und di anderi Mannschaft isch bockstill blybe stah. Jitz chunnt der Oberscht cho az’galoppieren und brüelet der Houpme vo der erschte Kopagnie a, was das für nen Ornig sygi mit däm Abmarsch, öb’s ächt well rücken oder nid. Aber no bevor sech öpper anders hätti chönne bsinne, wirft der Musketier Schmutz sys schwäre Gwehr dem Oberscht vor d’Füeß und brüelet: «Gäge di Evangelische tüe mer nid mit!»
Der Oberscht het sech vor Zorn schier nid gwüßt z’fasse. Vor den Ouge vom Prinz Condé het ihm ds Regimänt nümme welle pariere! Er rüeft nam Profoß und befiehlt, dä Rebäll uf der Stell abz’füehre. Me het ne no einisch gfragt, öb er welli parieren oder nid, und wo-n-er mit der Hand uf sys Härz dütet und gseit het: «däm da inne, sünscht niemerem», isch er vom Profoß und syne Lüte bis a ds Bort vom Fluß gfüehrt worde, und bald druuf het e Salve gchrachet. Der Musketier Schmutz het sys Läbe hienache dem Rhyn abgschlosse.
Dür ds Regimänt isch e Todesschräcke gange, und währed Tuuseti vo Füüscht sech ballet hei, sy de meischte Soldate di hälle Tränen über d’Gsichter gloffe. D’Offizier sälber hei vor Etsetze sech nümme gwüßt z’hälfe. Der Junker Wendschatz het di gröschti Müej gha, sech z’meischteren und isch i mene settigen Ufruehr gsi, daß er en Ougeblick uf em Punkt gsi isch, syni Waffen o vo sech z’wärfe.
Wo der Prinz gmerkt het, daß ds Bärner Regimänt ekei Wank tue wott, het er der Oberscht und alli syni Offizier zsämegrüeft, und, bevor er mit ne het afa rede, het er uf mene Bort hinder em Regimänt von Erlach 187 schwärs Gschütz la uffahren und zu beidne Syte bis zum Flußufer Ryterei la ufmarschiere. Das alles isch mit großem Ufwand vo Befählen usgfüehrt worde. Und du het der Prinz den Offizier befole, si söllen ihri Mannschaft zur Erfüllung vo ihrer Soldatepflicht ermahne, si sölle rüejig über e Rhyn marschiere; däne well er ne de Glägeheit gä, ihri Sach vor e Chriegsminischter z’bringe. Öppis Unrächts wärdi me nid vo ne verlange. Sötti hingäge di Mannschaft sech widersetzen und der Armee i däm Ougeblick es schlächts Byspiel gä, so blyb ihm nüt anders, als mit Waffegwalt se zur raison z’bringe. Und derby het er uf di ufgfahreni Batterie zeigt.
Di guete Schwyzer hei gseh, daß si total verchouft sy. Zringsetum het ne der Tod dröit. Uf d’Mannschaft het ds Schicksal vo ihrem Kamerad e settigen Ydruck gmacht, daß d’Angscht um ds Läben allne der Muet zu wyterem Widerspruch gnoh het. A strängi Disziplin sy si ja gwanet gsi; aber daß es so gleitig gangi, hei si sech bis jitz nid vorgstellt gha. Und so hei si sech na churzem Zuerede vo den Offizier la über d’Brügg füehre. Fascht alli hei bim Marsch über d’Brügg a ds Bort übere gschilet, wo ihre Kamerad hinder de Wydeböum begrabe worden isch.
Sobald daß ds Regimänt uf der andere Syte, geng no umringt vo französische Truppe, Quartier het gmacht gha, isch der Oberscht mit sym Stab und allne Houptlüte ga Kaiserswerth, für bim Herr de Louvois Vorstellunge ga z’mache. Am Abedhimmel isch e schwarzi Wand ufzoge, es het gwätterlüüchtet, und wie fyschterer daß es worden isch, descht uheimeliger het es usgseh. I eimyne sy geng no Regimänter derhär 188 cho z’marschiere, und d’Blitze, wo d’Wulkewand verrisse hei, hei uf de Spieße, Schwärter, Hälmen und Harnischen e gruusige Widerschyn gfunde. Mit fyschtere Gsichter sy di Bärner-Houptlüt hinder ihrem Oberscht här dem Stedtli zuegange. Jede het für sich überleit, wie-n-er sech zu däm böse Handel stelle söll und was er welli säge, wenn er sötti gfragt wärde.
Underdessen isch natürlech im Quartier der Tag mit synen Ereignissen yfrig verhandlet worde, und mänge het trotz der Müedigkeit no lang ekei Schlaf gfunde, wil d’Ydrück vo allem, was men erläbt het, und der Chummer vor nere böse Zuekunft se-n-alli plaget hei. Der Junker Wendschatz het sitdäm er vo Bärn furt isch, ja villicht i sym ganze Läbe no nie so bösi Stunden erläbt wie hütt. Geng und geng wieder het er dä unglücklech Schmutz gseh, wie si ne packt, bunden und furtgschleipft hei, geng und geng wieder het er di Salve ghöre chrache, und wenn er einisch vor Müedigkeit uf nen Ougeblick ygschlafen isch, so het er sech umringt gseh vo hunderte vo Soldate mit Flüech uf de Lippen und Tränen i den Ouge. Und de het er im Troum es Wäsen um sech ume gspürt, wo-n-er niene rächt het chönne hiwyse, no gseh, und doch isch es ihm gsi, es müessi öpper vo daheim sy, aber er isch nid drüber cho, wär und was es isch, wo ne so g’ängschtet het. Der chlynscht Lärme het ne mit Chlupf us em Schlaf ufgjagt, und de het er i der Fyschteri linggs und rächts mit de Händ um sech griffe, wie für z’luege, wo-n-er syg und ob er syni Sache bi-n-enandere heigi. Da gryft sy Hand uf e Chorb vo sym Däge, und wie ne Blitz isch es ihm dür March und Bei gfahre: Das isch ds Schwärt vom Oberscht Wendschatz! D’Nächi vo der 189 wärtvolle Waffe, wo-n-er so stolz druuf gsi isch und wo-n-er heilig ghalte het wie nes Amulett, isch ihm di Nacht ganz uheimelig worde und het ihm erscht rächt ekei Rueh gla.
Syne Kamerade vo der Kompagnie Daxelhofer isch es nid viel besser gange. Alli Ougeblick isch einen ufgschosse, und, me het möge lose, wenn me het welle, so het men ihreren es paar ghöre chüschele vom Rhynübergang und was nen ächt jitz de no warti. Vo Zyt zu Zyt het e Blitz i d’Schüüren ynezündtet, wo si gläge sy, und de het me mögen erchenne, daß da und dert einen ufrächt gsässen isch und stober um sech gluegt het. Der Junker Wendschatz het bald der Schlaf z’vollem verlore gha, und wie für sech us der Qual vo der Schlaflosigkeit z’rette, fat er jitz a mit dem Fähnerich Stämpfli rede, wo näben ihm glägen isch. Es löj ihm doch eigetlech ekei Rueh, het er gseit, daß dä arm Schmutz wie ne Hund sölli verscharret und vergässe sy. Das Schicksal ghöri doch amene Ma nid, wo so für sy Meinung ygstande sygi. Wenn er wüßti, wie’s astelle, so müeßti dä emel no nes Zeiche uf sys Grab ha. Dem Stämpfli isch dä Vorschlag wie nen Erlösung cho. Ihn het der glych Chummer plaget, und mit beidne Hände het er zuegriffe. Es syg wahr, het er gmeint, guetz’mache gäb’s da leider nüt meh, aber ihm tät’s emel o wohle, wenn si däm Toten uf irged en Art chönnten es Zeiche vo ihrer Achtung gä. Und wenn är sälber scho nüt dervo gseji, so gäb’s e Gott im Himmel, wo verstandi, was si dermit wette säge.
Aber wie das astelle? Zringsetum sy Wache vo französische Regimänter gstande, und über d’Schiffbrügg zrügg loufe wäri nid müglech, ohni sys Läben uf ds 190 Spiel z’setze. Am beschte wär’s, wenn si öppen e Stund vor Sunnenufgang chönnten ufbräche, da syge d’Schildwachen am schläferigschte, und es wär am liechtischte, sech dürez’schlyche. Und bis dahi hätti me no guet Zyt, alles usz’spionieren und zwägz’mache. I däm Ougeblick zündtet wieder der Wätterschyn i d’Schüüren ynen und git dem Junker Wendschatz d’Idee, me chönnti villicht de vom Gwitter profitiere. Är und der Stämpfli sy rätig worde, sech grad di rächte Lüt usz’läse, wo si hei welle mitnäh. Der eint het der Bärger Chrischte vorgschlage, der ander der Hänggeli. Und jitze sy der Lütenant und der Fähnerich ufgstanden und hei mit wachsamen Ouge d’Blitzen abpasset, für hurti z’luege, wo di beide Soldate lige. Das isch gar nid liecht gsi, vo wäge d’Mannschaft isch dick inenandere gläge, und di meischte hei ihri Gsichter i den Armen oder zwüsche de Kameraden inne versteckt gha. Rüefe het me nid dörfe, wil natürlech niemer öppis vo ihrem Plan het sölle merke. Ändlech hei si di beide Soldaten erwütscht. Der Hänggeli, wo der verwägener gsi isch, isch i Plan ygweiht worde, der Bärger, als der schlauer, het bim Kantonnemänt als Wacht sölle zrüggblyben und, wenn’s nötig wär, Uskunft gä, wo si hi syge, oder im schlimmschte Fall se cho sueche. Das het’s dem Bärger gar nid chönne, er wär lieber mitcho, und wenn men ihm grad ds strübschte zuegmuetet hätti. Aber der Junker het ihm gseit, me müeß e jede na syne bsundere Gabe bruuche, är sygi der schlimmscht und heig ds uverschantischt Muul, und drum ghör er dahäre.
Sobald alles isch verabredet gsi, sy si über di andere wäg zur Hütten uus. Mängen isch derby trappet worden 191 und het gfluechet, aber i der Schlafstürmi het sech keine rächt überleit, was da vorgangi. Jitz isch ds nächschte gsi, zwöi Brätter z’sueche, für druus es Grabchrüz z’mache. ’s isch nid lang gange, so het der Hänggeli mit syne Bäretatzen e Scheie vo mene Hüehnerhof loströnnt gha und se-n-über em Chnöu i zwee Bitze broche. Zwägschnyde het me se-n-i der Fyschteri scho chönne, und i jedem Bitz het der Hänggeli ne Fueg gmacht, daß me se liecht zu mene Chrüz het chönne zsämesetze. Aber einschtwyle hei si, für liechter dermit furt z’cho, se no nid zsämegsetzt. Der Stämpfli het gfunde, es mangleti jitz aber no öppis Gschribnigs druuf. Er het sälber gmeint, am beschte gfiel’s ihm, wenn me druuf chönnti schrybe: «Hie hat ein treu Schweizerherz z’schlagen ufghört.» Aber di andere hei gseit, das sygi z’läng, es mög nid druuf und wär das no wett dryschnyde bi der Fyschteri. «Und wenn me nume miech: Hie liegt ein braver Schweizersoldat?» meint der Stämpfli. «Das sygi o no z’läng», meint der Junker, si welle nume druuf mache: «R.I.P.», das isch ihm vo sym Latin här no blibe. «M’m» het der Stämpfli gmeint, «das gsuch verfluecht katholisch uus.» Erscht wo-n-ihm du der Lütenant erklärt het, was es welli säge, und daß da drunder e Katholik und e Reformierte prezis glych guet chönne schlafe, het der Stämpfli nahgä, aber meh nume, wil es bloß drei Buechstabe het gä z’schnyde, katholisch usgseh tüej es einewäg. Dem Hänggeli isch es natürlech glych gsi, öb me Hans schrybi oder Heiri, öb’s dem Schmutz oder dem Schmalz gälti, wenn’s numen e rächtschaffene Streich het gä usz’füehre, und de wie strüber wie lieber. So het du der Fähnerich di chürzeri Scheien a d’Huswand 192 gha und im Widerschyn vo de Blitze sy Inschrift mit dem Sackmässer ygchritzet. Derwähred het es jitze scho afa donnere, und der Luft het gehütet und ds Strou vom Hüttedach afa obsig bürschte. Di drei sy under em Vorschärm gstanden und hei dem Wätter zuegluegt, wie-n-es nächer und nächer cho isch. Brandschwarzi Nacht het di ganzi Gäged verdeckt, und vom Wald här het es i der Fyschteri gruuschet, wie wenn dert es Meer brandeti. Ei Donnerschlag het der ander abglöst, und d’Blitze sy i wilde Sprünge dür e Himmel gfahre. Geng bländiger isch ihre Schyn worde, geng gäjer hei d’Donnerschleg gchrachet.
Me het trotz dem Ruuschen und Donneren und trotz der dicke Fyschteri gmerkt, daß es um ds Dorf ume nah-ti-nah läbig wird. Vo eim Blitz zum andere het men under em Vorschärm vo de Nachbarhüser meh Soldate gseh. Ds Wätter het se wie d’Schärmüüs us de Fälder vüre tribe, und doch het der Gwitterräge no nid z’grächtem ygsetzt gha.
Üsi drei Schwyzer hei sech sprungfertig gmacht. Ihri Uniformröck hei si abzogen und i d’Hütten yne ta, damit me se weniger kenni. Und Waffe hei si wyters o keini mitgnoh als ihri Dolchmässer, und für en üsserschte Notfall het der Junker e Pischtolen i Gurt gsteckt.
Jitz het’s afa chuten und chrose, nid nume wie wen der Luft d’Böum wetti us em Bode ryße; jeden Ougeblick het me gmeint, d’Stroudecher müessen i d’Luft ufefahre, di armsälige Burehüser zu mene Huufe Gräbel zsämefalle. Im blaue Liecht vo de Blitze het me ganzi Trybete vo Soldate gseh cho, wo ihri bivouacs uf em Fäld ussen im Stich gla hei, für cho z’schärme. 193 Mit eim Schwall isch der Räge losplatzet, und zwüsche de große Tröpf sy hampveleswys d’Riselsteine cho z’flüge.
«Jitz los!» het der Junker Wendschatz gseit, und dermit sy di drei, wie Schwümmer i ds Wasser, under em Dach vüregsprunge. Unwillkürlech hei si der lingg Arm über d’Stirne gha, zum Schutz gäge ds Wätter, di rächti Hand parat, für jedes Hindernis us em Wäg z’ruume. Zwüsche zwöine Burehüser düre, wo me gar nid gwüßt het, i was me louft — so groß sy d’Gülle gsi — hei si sech dür ganzi Schare vo französische Soldate gwunde, geng druuf uus, zwüschedüre z’schlüüfe, ohni mit öpperem i Konflikt z’cho. Scho hei si der dickscht Schwarm vo de Flüchtige passiert gha, da merkt im Schyn vo mene Blitz e französischi Schildwach, wo nid gwüßt het, wie sech wehre gäge das Gläuf, daß da drei Mannen ohni Uniform sech gäge Strom bewege. «Halte, qui v...!» Wyter isch er nid cho; der Hänggeli, wo mit gspitzten Ohren und scharfem Blick hinder syne beiden Offizier här gloffen isch, het mit syr Scheie dem wachbere Franzos eis uf d’coche ghoue, daß dä alles het la gheien und mit beidne Händen a ds Muul ufegfahren isch; derzue isch er für sy treui Pflichterfüllung vo syne Kamerade, wo under hundert gottsläschterleche Witze dem Schärme zuegsprunge sy, numen usglachet worde. Us em Ruuschen und Lärme vo Donner und Räge het es vielstimmigs Glächter tönt, und emel es halb Dotze het spottwys «qui vive» und «güggerrüggü» brüelet. Mängen isch gstolperet und umtätscht, und wie meh daß ere z’Bode cho sy, wie meh isch glachet worde.
Der Hänggeli het, sobald si di Schildwach hei passiert 194 gha, syne beide Kameraden e Mupf gä und ne zuegrüeft: «Jitz aber furt! hü!» Und wie us em glyche Rohr gschosse, sy di drei über ds fyschtere Fäld uus dervogrönnt. — Ohni umez’luegen und ohni z’verschnuufe sy si der Nase nah grönnt gage Rhyn zue. Ob si der chürzischt Wäg gfunde hei oder im Ziggzagg gfahre sy, das hätte si sälber nid chönne säge; si hei sech dermit tröschtet, daß si wohl öppen irged a menen Ort a ds Wasser wärde cho. Aber hienache dem Fluß isch no ne Streife nidere Wald gläge, wo’s i der Fyschteri nid eso ganz liecht isch gsi, derdür z’cho. Und wenn scho d’Blitze ne zündtet hei, so sy si na jedem Strahl wieder bländet gsi, und bis zum nächschte Schyn het’s Wurzelstöck und Grebli gnue gä, für drüber z’trohle. Es isch richtig nid lang gange, so ghört men öppis tätsche, und der Hänggeli rüeft: «Halt! Hier liegt ein treuer Schweizersoldat.» — «Wo bisch? — Was het’s gä?» frage di andere. Und vo denn ewäg hei si, für sech nid z’verlüüre, enandere d’Hand gä. Hie hei si vo de Franzose nüt meh gha z’förchte. Bi däm Wätter hätti men allefalls no ne déserteur im Wald chönnen aträffe, aber sünsch gwüß niemer. So hei si sech du o besser chönne Zyt näh, für der Wäg z’sueche. Und wo si ändlech a ds Wasser cho sy, hei si du o nes Fueßwägli gfunde, wo si druffe flußufwärts nächer gäge Kaiserswerth zue hei chönne cho. Jitz het’s wieder gheißen ufpasse. Uf mene Sporre bi den erschte Hüser hei si d’Huefe vo Roß und ds Brüel vo Fuehrlüt vo der Schiffbrügg här ghört. Also isch dert nüt gsi z’mache. Si sy uf d’Suechi na mene Weidlig und hei ändlech, wo me di erschti Spur vo Tagheiteri gmerkt het, eine gfunde. Jitz isch es aber o di höchschti Zyt gsi, 195 und si hei gschaffet wie no nie, für überez’cho. Glücklecherwys het sech jitz niene nüt meh grüehrt und ekei Wach meh nes Oug uf ds Wasser gha. I Findesland isch me ja no nid gsi, und i nere settige Nacht het me sowieso am Fluß nüt Bsunders gsuecht. Nid ohni Müej hei si du am äneren Ufer der Platz gfunde, wo ihre Kamerad verscharret gsi isch. Si hei ihres Chrüz zsämegsetzt und’s i Härd gsteckt. Keine het es Wort gseit; aber allne dreinen isch es truurig z’muet gsi. Hei si vori i der Gfahr und Ufregung vo ihrer Flucht a nüt meh anders dänkt, als wie si sech am beschte chönne düreschla, so isch ne jitz uf däm einsame Grab zwüsche de tropfednasse Wyde di ganzi misère vo ihrer Situation wieder z’Sinn cho. Langsam, wie nes Schicksal, däm nid z’ertrünnen isch, isch der Strom im düschteren Erwache vom Tag a däm Plätzli vorby grunne, wo ihre Kamerad — der einzig, wo’s het la druuf abcho — lieber sys Läbe härgä het, als nes Gleich z’tue. Dem Junker Wendschatz und dem Fähnerich isch es gsi, wie wenn us däm früsch ufgschüttete Härdhüüffli e geischterhafti Stimm ne di bitterschte Vorwürf würdi mache, und dem Junker no ganz bsunders isch es vorcho, das Chrüz, wo si dermit dem Kamerad hei wellen Ehr erwysen und zuglych ihres eigete Gwüsse chly gschweigge, redi no dütlecher und säg ihm, da dermit syg es de nid gmacht. Am liebschte wär er derby abgsässen und hätti no chly gstuunet, für wieder irged e Wäg us däm plaghafte Dürenand vo Gedanken use z’finde.
Aber es isch ekei Zyt gsi z’verlüüre, wenn si ungschlage wieder i ds Kantonnemänt hei welle cho. Und d’Chelti i dene nasse Chleider het se tribe sech 196 z’rüehre. Na mene letschte truurige Blick uf ds Zügnis vo ihrer treue Waffebrüederschaft, wo si hie hei ufpflanzet gha, sy si mit läbige Schritte zu ihrem Schiff zrügg und hei sech ohni wyteri Abetüür zu ihrer Kompagnie zrügg gschliche.
Was am andere Morge di Houptlüt vo ihrne Vorstellunge bim Chriegsminischter hei gha z’brichte, isch gar nüt Tröschtlechs gsi. Wüescht abeputzt heig me ne, het der Houpme Daxelhofer erzellt. Der Oberscht heigi mit aller syr glatte Höflechkeit so wenig usgrichtet, wie är sälber und der Houpme Manuel mit ihrnen ungspitzte Redesarte. Wo me dem Minischter d’Kapitulation under d’Nase gha und druuf verwise heig, daß ihres Regimänt nie gägen Evangelischi dörfi bruucht wärde, heig er mit menen überlägene Lachen abgwunken und gseit, das gälti nume vo den Evangelischen i Frankrych sälber. Mit däm heig me ne ds bescht Argumänt gnoh, und jitz gäb’s halt nüt meh z’brichte. Jitz müesse si einschtwyle folgen und mitmarschiere. Hingäge heig me nen erloubt, der Lütenant vo Büre ga Bärn z’schicke, für dem Rat ga Bricht z’machen und Verhaltungsmaßregle z’reiche. Das het der Junker Wendschatz bsunders interessiert, und er het sech i der nächschte freie Stund ufgmacht, für mit dem Herr vo Büre ga z’rede. Er het ne no z’Kaiserswerth inne gfunde, und wo-n-er vo dert umecho isch, hei syni Kamerade gmerkt, daß öppis mit ihm vorgangen isch. No meh als bis jitze het me ne da und dert gseh sitzen und stuune, und uf em Marsch, wo-n-er sünsch gwöhnlech zu de Luschtigschte ghört het, isch er jitz stundelang vor syne Lüte här gloffe, ohni nes Wort z’verlüüre. Ei Tag isch de Lüte, wo znächscht 197 hinder ihm marschiert sy, ufgfalle, daß er en andere Däge treit het; aber settigs isch mängisch vorcho, und me het sech wyter nüt derby dänkt.
Der Marsch isch gäge di holländische Gränze wytergange, und sit Kaiserswerth het der hinderscht Ma gwüßt, daß alles sech-Wehren und Reklamiere nüt meh nützi.
*
Vom Toppwald bis zum Hürnbärg und vo der Hube bis zum Gmeiß hei d’Chüeh i schöne Herde gweidet, und d’Füürli vo de Hüeterbuebe hei ihri blaue Röuchli zum bleiche Herbschthimmel ufegschickt. Eso rächt e chummerlose Tag het’s ein dunkt, syg’s, und es chönnti hütt niemer e Runzlen uf der Stirne ha. Aber wo ne tiefe Schatten uf mene Möntschehärz ligt, da cha d’Sunne schyne, was uf d’Wält abe ma, es taget einewäg nid, bsunders nid, wo der Läbesmorge scho chly wyt hinde ligt. Im Schloßgarte vo Hünigen isch der Herr Seckelmeischter a sym Stäcke langsam der Chise nah uuf und nider gange. Albeneinisch isch er blybe stah und het der Chopf la hange, albeneinisch het er mit sym Stäcke tiefi Löcher i weiche Bode gstoche, und mängisch het der Bach e Herbschtzytlose derdürab treit, wo der alt Herr i menen Alouf vo Mißmuet mit dem Stäcken abgschlage het.
Im Wasserschlößli isch d’Frou Oberschti gsässen und het a nere Tapisserie g’arbeitet. Derby het si ihre Vatter nid us den Ouge gla und all fingersläng was si brodiert gha het wieder müessen uftue. Der Herr Willading isch scho sit Wuche z’Hünige gsi, und wenn ihm scho ds Läben a der freie Luft usse guet zuegschlage het, 198 so isch er doch nume ganz usnahmswys meh heiter und gsprächig worde, Ihm isch es — so het er emel gmeint — lätz gange. Und wenn öpper hätti i ds Härz vo däm alte Ma chönnen yneluege, so hätt er sicher ds gröscht Erbarme mit ihm gha. Viel meh, als me nume dänkt het, het’s der Herr Seckelmeischter druuf abgseh gha, di beide Sühn vom Oberscht Wendschatz so z’erzieh, daß er’s vor sym Gott rüejig hätti dörfe verantworte. Aber i mene länge Läbe voll Arbeit und uf mängem Poschte mit schwärer Verantwortung het dä Ma d’Wält vo der praktische Syte glehrt aluege, het hundertmal chönne gseh, wie ideali Alöuf z’Schande worde sy, wil eine nid mit de Verhältnisse het welle rächne, wie si halt einisch sy, het mänge gseh der Muet verlüüre, mänge sech der Chopf yrönne. Es isch nid gsi, daß er nid sälber en ideale Zug öppe no hätti gwüßt z’schetze; aber alli syni Erfahrunge hei ne je länger descht meh zum Grundsatz gfüehrt: «Es ist dem Manne gut, daß er sein Joch trage in der Jugend.» Und mängisch het er ob em Dischputiere mit der Fuuscht uf e Tisch gschlagen und gseit: «Lehre folge, dadruuf chunnt’s a im Läbe. Wär nie het glehrt folge, wird sech nie uf ds Befäle verstah!» Und wil im ganze der jung Bärner scho chly öppis ma verlyde, so het der Herr Seckelmeischter sech nid geniert, syni Großchinder e chly ruuch i d’Finger z’näh. Daß e Töldi, wo doch uf em Land ufgwachsen isch, ihm ender under der Hand wäg chömi, vermeintlech für d’Ideal vo sym Vatter z’verfolge, als daß er sech ließi abbiege, das frylech het der Herr Willading nid dänkt. Er het ne welle derzue bringe, daß er d’Herrschaft vo Hünige so chönni füehre, wie-n-es na synen eigete rychen Erfahrunge 199 hätti sölle gscheh. Und wenn das scho mängisch mit Byschten und Bärze vor sech gangen isch und dernah usgseh het, wie wenn är, der Seckelmeischter, dem junge Wendschatz nüt gönnti, so het er sech dermit tröschtet, daß de d’Lüt einisch scho wärden ygseh, wär rächt gha heigi. Uf ne Geduldsprob müeß me’s chönne la abcho. Sogar us de Träne vo der eigete Tochter het er sech nüt gmacht und nere-n-uf jedi Vorstellung hi g’antwortet: «Wart nume, wart nume!» Er het geng no druuf grächnet gha, daß di ruuchi Schuel vom frömde Dienscht am Junker Berchtold wärdi abbringe, was ihm sälber nid glungen isch. Leider hein ihm aber di böse Nachrichte, wo vom Regimänt von Erlach cho sy, die Hoffnung o no zerstört. Und us den Ouge vo der Frou Kätheli het — öb me’s het welle gseh oder nid — je länger descht meh der Gram usegluegt. Di einzigi Hoffnung, wo-n-ihm no bliben isch und wo-n-er o no sy Tochter dermit het chönne calmiere, das isch d’Mission vom Houpme Manuel gsi. Was er usgrichtet heigi, het me no nid gwüßt; aber im stille het me druuf grächnet, daß gäge Herbscht ds Regimänt wärdi abdanket sy. Der Bscheid hätti frylech scho lang wieder chönne z’Bärn sy. Wuchen- und wuchelang het me druuf gwartet, und us de Wuche sy schließlech Monete worde, so daß me halt z’Bärn agnoh het, entweder di französischi Regierung well nid mit sech la reden oder die Herren Offizier mache sech nüt druus, sech gäge di evangelische Holländer la z’bruuche. Uf di erschte Nachrichte hi isch di ganzi Stadt Bärn in e furchtbari Ufregung grate; di franzosefründlechi und di anderi Partei sy sech wüescht i d’Haar gfahre. Me het dervo gredt, di Offizier 200 z’strafen und nen ihri Sitzen im Große Rat abz’spräche, und nume mit Müej und Not hei’s ihri Fründe derzue bracht, daß me bschlosse het, doch zerscht no nen Undersuechung az’stelle. Ob em Warten uf e Bscheid hei sech nah-ti-nah d’Lüt wieder e chly calmiert. Me het vo de Dischputatione gnue gha und lieber wieder vo andere Sache gredt. Erscht wo-n-es du wieder ganz still worden isch, isch der Herr Seckelmeischter ga Hünige verreiset. Aber dert isch er vom Rägen i d’Troufi cho, vo wäge meh als alli Lüt z’Bärn het sech d’Frou Kätheli mit der Sach plaget.
Erscht i dene Tagen isch ds Grücht gange, es sygi Bricht cho vom Regimänt. Me het’s im Schloß dem Herr Seckelmeischter einschtwyle verschwige. D’Frou Kätheli het wohl gwüßt, daß ihre Vatter uf en erschte Lärme hi ga Bärn würdi verreise, und het gfunde, das müeß me verhüete, gäb daß me ganz sichere Bricht heigi. Si het dä Morge der Chrischtoph ga Münsigen abe gschickt, für dert im Schloß ga z’frage, ob men öppis wüssi. Ihri Spannung isch soz’säge mit jeder Minute gwachse, und i der Ufregung isch si bald derzue cho, jede Gedanke, wo nere dür e Chopf gfahren isch, für ne bedütungsvolli Ahnung z’näh. Und wil si im stille doch geng mit der Müglechkeit grächnet het, daß de statt nere bloße Bottschaft ds Regimänt oder emel di besseren Elemänt drunder grad sälber wärden arücke, so het si sech i ihrne Gedanke bereits zwäggleit gha, das Grücht, wo gangen isch, sygi villicht der Vorläufer vo dene, wo heichöme. Wär weiß — wär weiß, der Junker Berchtold isch nümme wyt vo Hünige! Eigetlech, het si sech überleit, heig er doch rächt viel vo sym Vatter a sech, und si müeßt sech wüescht 201 trumpiere, wenn är nid eine vo den erschte wär, wo ds Schwärt würden i d’Scheide stoßen und säge: So machen i nid mit!
Me cha sech dänke, daß si ob allem däm närvös und chlüpfig worden isch und ob jedem Lärmeli vo ihrer Arbeit ufgfahren isch, für z’luege, öb der Chrischtoph öppe chömi. Es isch scho gäge Mittag gange, wo ihri scharfen Ohre vom Stulle här Hueftritte ghört hei, und grad het es se dunkt, es sygen ere meh als vo eim Roß. Wie uf Fäcken isch si dür ihre Rosegarte dem Schloß zue und änenuse bis vor e Stall. Und richtig — mit beidne Hände het si sech a ds Härz griffe — es sy zwee Ryter derdürab cho. Es het se frylech nid grad dunkt, daß der ander ihrem Berchtold glychi — aber er hätti sech ja o chly chönne veränderet ha, warum nid? Jitz sy si über ds Brüggli cho, und dermit sy der Frou Kätheli ihri Zwyfel fertig gsi, si het im Begleiter vo ihrem Suhn der jung vo Büren umegkennt. Doch emel sichere Bscheid! het si sech gseit und isch nen i der Allee etgäge gange. Aber scho bi den erschte Böum isch si wie versteineret blybe stah. Wie ne bösi Ahnung isch es uf ihrem schöne Gsicht gläge, und si het keis Wort über d’Lippe bracht.
Dem Herr vo Büren isch es o nid rächt gsi, daß d’Frou Oberschti se hie vor der Türen ussen epfange het. Meh als di brüüchleche Redesarte het me hie under de Böum nid verlore. Zu glycher Zyt isch vom Garte här der Herr Seckelmeischter cho und vom Stall här der Schloß-Fritz, für d’Roß cho z’reiche. Wo d’Frou Kätheli gseht, daß der Herr vo Büren e Dägen i der Hand treit, isch si under der Hustüre blybe stah, het mit der einte Hand ihri Escharpen uf der Bruscht 202 zsämezogen und mit der anderen uf dä Däge zeigt. «Dir wärdet mer doch nid cho säge, daß es ihm es Unglück gä heigi?»
«Nei, Frou Oberschti», antwortet der Herr vo Büre. «Er isch gsund und zwäg gsi, wo mer usenandere gange sy. Es isch frylech scho lang här, vo wägen i bi nid öppen uf em chürzischte Wäg ga Bärn cho.»
«Aber das isch doch dem Berchtold sy Däge?» fragt d’Frou Kätheli wyter. «Wie chömet Dir de derzue, mir dä umez’bringe?»
«Dir söllet’s im Ougeblick vernäh, Frou Oberschti.»
Me het der Herr vo Büren i Saal ufe gfüehrt und ihm e Channe Wy ufgstellt. Und du het er afa erzelle, wie-n-es ihm ergange sygi uf syr Reis vo Kaiserswerth ga Bärn. Und derby het er ds Schwärt vom Oberscht Wendschatz zwüsche de Chnöue bhalte. Der Herr Seckelmeischter het nen unändlechi Mal underbroche mit Frage; es isch ds reinscht Verhör gsi. D’Frou Kätheli het allem däm wenig nahgfragt, trotzdäm es se ja o interessiert het; ihre-n-isch es nume drum z’tüe gsi, bald z’erfahre, warum er dä Däge heibringi. Der Herr vo Büre sälber het blanget, syni eigeten Erläbnis zum beschte z’gä; aber der Herr Seckelmeischter isch nid gsi abz’bringe vo syne Fragen über e Kapitulationsbruch. Erscht wo der Herr vo Büre der Bscheid vom Minischter Louvois het dargleit gha, het du der Herr Willading ufghört frage. Er het der Chopf uf d’Bruscht abe la hangen und isch i ds Stuune verfalle. Und jitz hei di andere no müesse lose, warum der Herr vo Büren erscht im Herbscht ga Bärn cho sygi, wo-n-er doch im Maie sech vom Regimänt verabschidet heigi. Er isch nämlech uf sym Ritt vo Kaiserswerth ga Köln vo 203 mene französische Garde-Offizier begleitet worde, wo angäblech o grad dert hi nen Uftrag gha het. Chuum z’Köln acho, het ne dä Offizier mit andere französische Gardischte zsämebracht, und wo-n-er weder Roß no Waffe meh zur Hand gha het, hei si-n-ihm e Haftbefähl under d’Nase gha und ne z’morndrisch mit starker Eskorte ga Metz abgfüehrt. Dert isch er zwee Monet lang, ohni nume z’wüsse warum, zrügg bhalte worde. Erscht hindedry isch du usecho, daß das alles uf gheime Befähl vom Herr de Louvois gscheh isch. Dä het eifach welle verhüete, daß der Rat z’Bärn öppis chönni dryrede, gäb daß er ds Bärner-Regimänt zu däm bruucht gha het, wo-n-er het vorgha. Me cha sech dänke, daß dä Bricht i de Bewohner vom Schloß Hünige kei großi Sympathie für d’Franzosen erweckt het.
«Aber jitz dä Däge, Herr vo Büre», het d’Frou Kätheli ungeduldig gfragt. — «Ja, dä Däge», het der Herr vo Büre gseit. «Am Morge, wo-n-i mi grüschtet ha uf d’Abreis, chunnt der Berchtold zue mer und git mer dä Däge. Es sygi ds Schwärt vo sym Vatter, und er bringi’s nid länger über sech, das uf em Lyb z’trage. Mitmache müeß er jitze, und so well er lieber frei sy vo den Ehrepflichte, wo men ihm daheim uferleit heigi. I söll ihm der Gfalle tue, Euch, Frou Oberschti, dä Däge wieder zrüggz’bringe. Natürlech het er mer viel Grüeß a Euch alli mitgä und lat Ech la säge, Dir söllet Ech um ihn nid ängschte.» Mit däm het der Herr vo Büre der Frou Kätheli di schöni Waffen umegä. Si isch ufgstanden und het, ohni nes Wort z’säge, ds Schwärt vo ihrem Ma wieder dert versorget, wo si’s vor bald mene Jahr het gnoh gha.
Es isch e Zytlang im Saal totestill blibe. D’Blicke vo 204 de beide Junge hei verstole d’Frou Kätheli verfolget, wo sech absyts vo den andere wie erschöpft uf ne Stuehl nidergla het. Der Herr vo Büren isch i der bitterschte Verlägeheit gsi und het, für sech drusz’winde, der Herr Seckelmeischter wieder uf e Kapitulationsbruch bracht und ihm jurischtischi Frage vorgleit. Der Chrischtoph het sech i där Situation gar nid zrächtgfunde. Natürlech het ihn am meischten interessiert, was ds Töldis Kamerad vo synen Abetüür erzellt het; aber vom Ougeblick ewäg, wo d’Mama absyts isch ga sitze, het ihm es dunkels Gfüehl ds Härz ygschnüert. Viel ds weichere Gmüet als sy Halbbruder und biegsam wie ne Wyderuete, het er i de letschte Tagen under der Verstimmung zwüsche Großvatter und Muetter je länger descht schwärer afa lyde. Natürlech het’s ne meh zu der Muetter zoge; aber die het’s nid welle lyde, daß er under den Ouge vom Großvatter sy chindlechi Zärtlechkeit zue dütlech vürechehri; warum, het er äbe nid begriffe. Und so het er vergäblech gsuecht, a wän er sech mit sym chindleche Härzweh söll alähne. Und jitz het er gmerkt, daß öppis gscheh isch, wo volländs Großvatter und Muetter chönnti usenandere bringe. E Zytlang het er sech gwehrt und gschlückt und gschlückt. Aber zletscht het er sech nümmen ebha und isch uf d’Mama zue, für nere-n-um e Hals z’falle, er het sälber nid gwüßt, öb für se z’tröschte oder für sich sälber Luft z’mache.
Aber wieder, wie i de letschte Tage, het ne d’Frou Kätheli vo sech abgwehrt, und wil si gmerkt het, daß si jitzen über sich sälber o nümme Meischter isch, isch si ufgstanden und zur Tür uus gange. Stolz und ufrächt isch si blibe, bis si sech de Blicke vo dene Herre het 205 etzoge gha; aber di eichigi Saaltüren isch nid dick gnue gsi, für z’verhindere, daß men im Saal ihres Ufschluchze ghört het. Der Chrischtoph isch dür di anderi Saaltür verschwunde und di beide Herre, wo zrüggblibe sy, hei ihres Gspräch für nes paar Minuten underbroche.
Was der Frou Kätheli das Erläbnis so schwär gmacht het, isch weniger der Verdruß dadrüber gsi, daß der Berchtold sech zum Dienscht gäge syni Gloubesbrüeder laj la bruuche — daß er’s nid mit guetem Gwüsse tüej, het nere ja juscht der zrügggschickt Däge bewise. — Nei, es isch ds Gfüehl gsi, daß ihre d’Chraft usgangi, für dem Stiefsuhn ds glyche Mäß vo Muetterliebi z’gönne, wie dem eigete Suhn. Si het nie vergässe, was nere der Herr vo Graviseth als letschti Bottschaft vo ihrem Ma gseit het: Der Chrischtoph söll se de dür di schwäre Zyte düretrage. Aber bis jitze het si sech mit Händen und Füeße dergäge gwehrt, d’Liebi zum Chrischtoph die zu sym Stiefbruder la z’überwuechere. Das het und het nid sölle sy. Und ender, so het si gmeint, würd si ihres Läbe la, als der Berchtold us em guete Glöis la use z’graten und am Änd gar um ds vätterlech Erb, d’Herrschaft Hünige, la z’cho. Uf der andere Syte het si sit dem Tod vo ihrer Mama ne doppleti Verpflichtung gspürt, der Herr Seckelmeischter mit voller Chindesliebi z’umgä und so viel Liecht als nume müglech i sy Läbesaben yne z’bringe.
Das alles isch nere jitz bald i einzelne klare Gedanke, bald i mene Dürenand vo Gfüehl und Überlegunge dür e Chopf gange, und vo Stund zu Stund meh het öppis i nere na Erlösung gschroue. Wie und wohär die aber sötti cho, het si allerwälts nid begriffe.
206 Wo si dadrüber nachestuunet, isch nere-n-undereinisch der Sunneschyn ufgfalle, wo breit und glaarig a der Wand glägen isch. Dä het se du a ds Fänschter zoge und se-n-agmacht, i heiterblaue Himmel ufez’luege. Er isch nid anders gsi als a jedem schöne Tag, und doch het er hütt der Frou Kätheli meh gseit als sünsch. Di unermäßlechi Wyti und di mildi Heiteri hei nere wohl ta und nere gseit, so guet wie das guldige Liecht für jedes Möntschechind wyt und breit e Wohltat sygi, öb’s es merki oder nid, so guet wärdi der lieb Gott im unerschöpfleche Rychtum vo syr Liebi und Barmhärzigkeit doch o no öppis für si ha, wo nere-n-us däm Jammer chönni usehälfe, ja, was nere du no bsunders wohl ta het, isch gsi, daß si sech het dörfe säge, dä blau Himmel und di göttlechi Barmhärzigkeit breite sech ja schließlech o über e Junker Berchtold uus.
Ihri Husfrouepflichte hei du bald d’Frou Oberschti für nen Ougeblick us ihrer Trüebsal usegrisse. Es isch nere z’Sinn cho, daß si no dises und das z’bsorge heigi, und so het me nere nid emal meh so viel agseh vo ihrem Chummer, wo si mit ihrne Herre zum Tisch gsässen isch.
Wär jitz aber dür e Bricht vom Herr vo Büre völlig us em Konzäpt bracht gsi isch, das isch der Herr Seckelmeischter gsi. Hätti men ihm nid völlig ds Ässen ufzwunge, so wär sy Mage hütt ganz z’churz cho. Na syr alte Gwohnheit het er di balleti Fuuscht uf em Tisch umegstoße, was natürlech uf em deckten Äßtisch scho minder komod isch gsi als uf sym Schrybtisch, wo-n-ihm albe niemer nüt derwider gha het, wenn er syni Papier underenandere gnuschet het. Jitz het me di 207 ganzi Zyt, müglechscht eso, daß er’s nid gmerkt het, Bächer, Schüßlen und Täller müesse wägzieh, damit es keis malheur gäbi. Und so isch doch wenigschtes öppis wenigs vo Heiterkeit i das Ässen ynecho.
Chuum isch der Herr vo Büre wieder verreiset gsi, so het der Herr Willading um jedi Gwalt ga Bärn welle. Statt daß er sech nah-ti-nah calmiert hätti, isch sy Ufregung vo Tag zu Tag größer, sy Zorn über e Kapitulationsbruch vom Regimänt von Erlach giechtiger worde. Mängsmal het er sech eso in es Wäsen yne g’arbeitet, daß es der Frou Oberschti angscht und bang worden isch, es chönnt ihm de no a der Gsundheit schade. Über allem Studieren und Peroriere het sech der alt Herr vergässe, isch ohni Huet und Überrock im Garten umegrönnt, ei Momänt i der warme Sunne, der ander im ergschte Dürzug. Und richtig, am Tag, wo-n-er’s het welle zwänge, ga Bärn z’fahre, für im Große Rat gäge di verantwortlechen Offizier vom Regimänt losz’zieh, het ne ds Fieber packt, und statt i d’Gutsche het er i ds Bett müesse. Scho bald het’s ne so härgnoh, daß er z’zytewys ganz kuriosi Sache gseit het. Me het gmerkt, daß es nid gspasset mit ihm und het vo Bärn här e Dokter bschickt. Underdesse het me sälber dokteret, so guet me’s öppe verstande het, was aber gar nid liecht isch gsi, wil der Herr Willading, sobald er bi klare Sinne gsi isch, sech gwehrt und ufbegährt het, me söll doch nid so nes Wäse mache, är well uuf und ga Bärn. Nüt isch rächt gsi, wo men ihm het welle gä, und sogar dem Dokter het er nid welle folge. So isch es öppen e Wuche lang gange, und du het er afa glychgültiger wärde. Halbi Tage lang het er gschlafe, und zwüscheninnen isch er still und hülflos 208 daglägen und het nume begährt, sy Tochter um sech ume z’ha. D’Frou Kätheli het numen en Ougeblick zur Stuben uus bruucht, so het er gjammeret, si löj nen im Stich. Isch si dagsässe, so het er keis Oug vo nere-n-abgwändet, bis daß ne de albe der Schlaf wieder möge het. Het er e guete Momänt gha, so het er vo Vermögessachen afa brichte, vom Junker Berchtold und sogar vom Oberscht Wendschatz, und me het gmerkt, daß er z’zytewys nümme rächt drüber chunnt, wär eigetlech no läbt und wär gstorben isch. «Säg ihm de, er söll mi nid lätz verstah, i begryfi ne ja scho, aber settig Sache wellen erduuret sy, gäb daß me dryspringt.»
«Wäm söll i das säge?» fragt d’Frou Kätheli. Der Chrank luegt se ganz verwunderet a und seit: «E dem Bernhard, dym Ma!» Und im glychen Ougeblick het er gschinen us mene troumhafte Zuestand z’erwache. Er het sech halb ufgrichtet. «Ach», het er halb ergerlech gseit, der Chopf gschüttlet und sech wieder uf ds Chüssi la falle, wie zum Schlafe.
Ei Tag het me dem Chranke der Pfarrer vo Dießbach la cho. Er het’s nid schlächt troffe, der Herr Seckelmeischter het meh gredt als gwöhnlech i de letschte Tage, aber o der Pfarrer zum Wort la cho und ihm geduldig glost. Der Pfarrer het ihm e Psalm gläsen und über ihm bättet, und nachhär isch der Herr Willading lang ganz still gläge.
Es paar Tag lang isch es no ufen und abe gange mit ihm; aber er isch meh und meh vo Chrefte cho. Und wie meh d’Frou Kätheli dä energisch und chreftig Ma het gseh zur Ruine wärde, descht meh het se natürlech der Usblick i d’Zuekunft afa plage. Er isch frylech nid 209 e chummleche Bystand gsi, aber halt doch ihre Vatter und e Möntsch vo Verstand, wo sech jede druuf het chönne verla.
Ei Namittag, wo d’Herbschtsunne so rächt fründlech und fridlech i d’Stuben ynezündtet het und o no di chruuse blundgraue Haar vo der Frou Oberschti rotguldig het gmacht z’schimmere, da het der Herr Seckelmeischter der Chummer uf em Gsicht vo syr Tochter dütlech gseh und hätt nere gärn öppis zum Troscht gseit. Er het nam Bueb gfragt, und wo der Chrischtoph zum Bett zueche cho isch, het er ne verwunderet agluegt, het ne bi der Hand gnoh und zue-n-ihm gseit: «Gäll, Töldi, du weisch, daß i ’s einewäg guet gmeint ha mit der! Du wirsch es de gseh, sobald du de hie uf eigete Füeße regiersch. Nimm di in acht vor dym guete Härz...»
D’Frou Kätheli het gmerkt, daß der Chrischtoph sy Großvatter het wellen uf sy Irrtum ufmerksam mache und het ihm es Zeiche gä, er söll der Großvatter la reden und nüt derglyche tue.
«Ach nei», het der Herr Willading furtgfahre, «es isch ja nie z’guet... ein trotzig und verzagt Ding.» Bald druuf isch es eigetümlechs Lachen uf sys Gsicht cho, und du seit er: «mundus regitur dei providentia et... hominum confusione... ja, hominum confusione...» Wieder het sech sys bleiche Gsicht zu mene spöttische Lache verzoge. Er het sy mageri Hand ufgha und uf ds Dachbett la fallen und derzue gseit: «Aba, ’s isch alles nüt, luter Konfusion... la ne mache!»
«Wän söll i la mache, Papa, der Töldi?» fragt d’Frou Kätheli.
210 «Nei», antwortet er, «ach nei... ja ihn o, ja mynetwägen o. Aber i meine ganz öppis anders... dä da obe! — Nume nid sälber welle mache, ’s chunnt doch lätz.»
Mit däm het der Herr Seckelmeischter sy Tochter uf öppis bracht, wo si scho viel drüber nachedänkt het. Ja frylech müeß me der lieb Gott la mache, das het si sech ja sälber o gseit. Aber das isch äbe so merkwürdig: Im möntschleche Läbe git’s nüt Komöders, als anderi la z’mache, so lang me nämlech ds Zuetroue zue ne het, daß si ’s eim z’Dank chönne mache. Aber wenn’s de gilt, dä la z’mache, wo men als der Allmächtig und Allwüssend verehrt, de wott me de nid druuf verzichte, sälber o no chönne mitz’rede. Was bruucht es doch, bis e Möntsch i sym Läbe so wyt isch, daß er uf dä Vorbhalt verzichtet! Settigi Gedanke sy i däm Ougeblick der Frou Kätheli dür e Chopf gange, und drum seit si du zu ihrem Vatter: «Ach ja, Papa, es isch gwüß eso; aber es isch eso schwär, der eiget Verstand nid la zu Wort z’cho. Me het am Änd doch sy Chopf o zum Dänke!»
Da geit wieder es Lachen über ds ygfallene Gsicht vom Herr Seckelmeischter. Me het eso ds Gfüehl gha, er luegi im Geischt zrügg uf sy Läbeswäg und müessi lachen über alli Not und Müehsal, wo-n-er sich sälber gmacht heigi. «Ja, ja», seit er, «du hesch rächt. Bruuch ne nume, dy Verstand — dänk so tief de magsch. ’s wird ja nie gnue dänkt. — Ach» — und wieder geit das Lachen über sys Gsicht — «üsi Wysheit! üse Verstand!... Aber einewäg. Er bringt’s glych wieder i ds G’reis — wenn mir emel wei... zwunge wird niemer. Mer sy ja souverän — bis a üsen eigeten Uverstand. Dä 211 möge mer nid; däm sy mer nid Meischter, ohni Ihn... La ne mache! Gäll!»
Erschöpft het der Chrank hie gschwigen und erscht na mene Chehrli wieder probiert z’rede. Aber chuum het me chönne verstah, daß er seit: «Vergäb mer Gott!» Uf das hi isch er still worde, het schwärer und schwärer der Ate zogen und gchirblet. Und wo d’Sunne hinder em Hürnbärg versunken isch, het d’Frou Kätheli Wendschatz kei Vatter meh gha. Jitz het si sech nid dergäge gwehrt, daß der Chrischtoph syni Armen um se gleit und, ohni nes Wort vürez’bringe, nere sy Liebi ufdrunge het.
Es paar Tag später het si zu ds Chrischtophs höchschter Verwunderung erklärt, jitze syg si zum längschte z’Hünige gsi. Uf e Winter welle si ga Bärn; es sygi Zyt, daß är, Chrischtoph, öppis lehri, wo-n-ihm e Stellung für ds Läbe chönni mache.
Der Chrischtoph het es paar Ouge gmacht wie Pfluegsredli. Er het ja wohl dänkt, er wärdi de öppe ga Bärn ynegschickt wärde; aber daß de d’Mama o grad mitchömi und Hünige well der Rügge chehre, das isch ihm doch unerwartet cho. Aber er het sech wunder was versproche vo Bärn und dadrob alli Herrlechkeite vom Hüniger Landläbe für en Ougeblick vergässe.
Für d’Frou Kätheli sälber isch d’Übersidelung ga Bärn eigetlech e Schritt i ds Blauen use gsi. Liecht isch nere das gar nid worde, nadäm si eso lang z’Hünige d’Regäntin gspilt het. Aber für si het es zwee Gründ gä, wo über alles etschide hei. D’Herrschaft Hünigen isch dem Junker Berchtold sys künftig Erbteil gsi, und da dranne het niemer öppis söllen ändere, solang no di 212 lysischti Hoffnung vorhande gsi isch, daß der Berchtold sech uf öppis Bessers bsinni und wieder hei chömi. Ja, wär weiß, het si sech gseit, öb er jitz de nid wieder hei chunnt, wenn er weiß, daß ihm niemer meh dryredt. Vor allem uus het si welle verhüete, daß der Chrischtoph z’Hünige z’grächtem awachsi und sech nah-ti-nah nes Rächt uf d’Herrschaft ersitzi. Er het, das isch ja scho lang usgmachti Sach gsi, sy Wäg vo Bärn uus sölle sueche; aber da het si welle derby sy. Meh als je het si sech vorgnoh, o der Chrischtoph uf d’Fährte vom Oberscht sälig z’setze. Und so het di tapferi Frou verbisse, was nere der Abschied vo Hünige schwär gmacht het, und mit ihrne sächsedryßig Jahre ganz es neus Läben agfange.
ZWEITER BAND
Erstes Kapitel
Der Frou Kätheli ihri stilli Hoffnung, der Junker Berchtold chömi jitz de wieder hei, isch nid in Erfüllung gange. Umecho isch hingäge sy Houpme, der Herr Daxelhofer, zerscht nume, für im Prozäß, wo d’Regierung de verantwortlechen Offizier vom Regimänt von Erlach wäg em Kapitulationsbruch gmacht het, cho Uskunft z’gä. Er isch aber du länger z’Bärn blibe, als er eigetlech vorgha het. Einisch wieder daheim, isch es ihm schwär und schwärer worde, wieder i dä ungfreut Dienscht zrüggz’gah, und so het es du schließlech wenig meh bruucht, für ne ganz mache daheim z’blybe. Es ma derby allerhand mitgspilt ha, und villicht hei die Lüt nid ganz lätz gha, wo i der Stadt ume brichtet hei, der schön Houpme Daxelhofer heigi grüüslech Müej, sech wieder vo der Frou Oberscht Wendschatz z’trenne.
Es isch wahr, us der erschte Visite, wo-n-er der Frou Oberschti isch cho erzelle, was ihre Stiefsuhn für ne flotten Offizier sygi und wi-n-er nüt Höchers i der Wält meh kenni als ds Chriegshandwärk, isch e zwöiti und e dritti worde, und zletscht het niemer meh d’Visite zellt, wo si sech gmacht hei, als öppe no die, wo sünsch ekei Beschäftigung meh gwüßt hei für ihri böse Müüler.
D’Frou Oberschti het sech aber mit dem Herr Daxelhofer gar nid nume wäge syr Artigkeit so ygla. Ihre-n-isch es um ne guete Ratgäber z’tüe gsi i de Gschäfte, und da hätt si nid gschwind e bessere chönne finde.
216 Me mueß nid öppe dänke, si heig ihm grad im erschten Aputsch ds Härz gläärt; aber scho wo si der Houpme Daxelhofer zum erschtemal gseh het, het si-n-ihm agmerkt, daß er us em Großen usen isch gschnitzet gsi. E chly ne grobhölzigi Rächtschaffeheit isch i syne Worte gläge, öppis Stolzes, Währschafts i syne Blicke. Ganz vo sälber isch es der Frou Kätheli nah-ti-nah etwütscht, was der groß Chummer vo ihrem Läben usgmacht het. Der Houpme Daxelhofer het das begriffe, es isch ihm mit jedem Tag meh zu neren Ehrepflicht worde, där Frou ihri Lascht im stille hälfe z’trage. Ei Tag, wo sech i der Stadt d’Nachricht verbreitet het, dem Junker Berchtold sy Oberscht und anderi Vorgsetzti syge vom Rat zu stränge Strafe verurteilt worden und heigen ihri Sitzen im Große Rat verlore, wil si sech der Kapitulationsbruch heigi la gfalle, het der Herr Daxelhofer sy Fründin i nere ganz trüebe Stimmung gfunde. Si het ihm gchlagt, es syg nere-n-unerträglech, z’dänke, daß der Junker Berchtold trotz allem däm bim Regimänt blybi. Da seit nere der Herr Daxelhofer: «I begryfen Ech scho, Frou Oberschti, aber i gloube, Dir tüejet Ech z’Unnutz plage. Gloubet.mir nume, Eue Töldi gratet de einisch no ganz guet. Dä Jüngling het öppis i sech, wo ne nid lat z’Grund gah. Aber alles mueß sy Zyt ha, I weiß ja, wie’s amene junge Möntsch, wo Läbeschraft het, geit. Für z’Hünige der Herr z’spilen isch er eifach no z’jung. Und ds Läben i der Stadt isch für so eine z’längwylig; da isch es doch wahrhaftig nid z’verwundere, wenn so eim dusse ds Härz ufgeit, wo-n-er öppis vorstellt und fascht jede Tag Glägeheit findt, sy Chraft, sy Muet und sy gsunde Verstand z’bruuche.»
217 «Ach ja», seit d’Frou Kätheli, «wenn’s nume nid so gägen üsi Überzügung gscheh würdi!»
«Dir meinet», fahrt der Herr Daxelhofer furt, «als evangelische Chrischt und als Patriot sötti der Junker Berchtold nümme welle derby sy. Aber, Dir dörfet eis nid vergässe: Är isch nid anders gschaffen als üsereinen o. Dir chönnet no nid von ihm erwarte, was ihm ds Läbe no nid bybracht het. Mir alli hei i der Schuel glehrt: Was ischt dein einziger Troscht im Läben und im Stärben und so wyters, und mir hei’s gloubt und wäre villicht mit Begeischterung derfür i ds Füür gange, wenn men is derzue atribe hätti; aber so mir nüt, dir nüt setzt me doch sys Läbe nid derfür y, bevor eine ds eiget Härz derzue trybt. Erscht wenn me de us eigeter Erfahrung der Wärt vo sym Gloube für ds praktische Läbe het glehrt kenne, isch es eim de o drum z’tüe, mit Lyb und Seel ne z’verteidige, nid z’rede vom Ystah für syni Gloubesgnosse. Vo so menen unerfahrene Möntsch wie der Berchtold cha me no nid erwarte, daß er e glänzendi carrière, wo-n-ihm alles verspricht, was er sech nume cha ertroume, us religiöser Überzügung söll opfere. Di junge Lüt tröschte sech dermit, daß si nüt z’befäle heige und daß anderi d’Verantwortung derfür trage, wenn me se mißbruuchi. Und de gar no der Patriotismus! Hälf mer Gott! Natürlech cha sech e junge Möntsch für sys Vatterland begeischtere, bsunderbar so lang er’s nid kennt. Aber das isch wohlfeili War. I ha erscht vor däm Patriotismus Reschpäkt, wo dem Ma ds Bluet läbig macht, nadäm er erfahre het, daß es im praktische Läbe de mängisch gar nid na sym Chopf geit. Da erscht cha de ne Ma zeige, öb er imstand isch, für sys Vatterland öppis 218 uf sech z’näh. Wo i aller Gottswält sötti üse Berchtold das här ha? Dir wärdet mer säge, vo sym Vatter und vo Euch. Das isch alles rächt und guet; aber — nähmet mer’s nid übel — das isch äben alles erscht gsäjt, ufgah chan es erscht, wenn’s toll drüber gwätteret het. Drum nume Geduld! Wenn’s de wott ufgah, so trybt’s ne de scho hei. I sälber ha’s jitz erläbt. No bis vor churzem han i nüt Bessers gkennt als nes flotts Soldateläben und ha nid lang gfragt, für wän daß es gälti. Aber jitz» — mit däm isch der Houpme Daxelhofer ufgstanden und het d’Arme vo sech gstreckt, wie eine, wo sech wott überzüge, daß er se frei chönn bewege — «jitz chönnt i nümme. Weiß Gott, i brächt’s nümmen über mi, no ne Schritt mitz’loufen als Soldat i neren Armee, wo gägen es evangelisches Volk usrückt. Jitz weiß i, was üse Gloube wärt isch, was er wärt isch für nes Volk und was es evangelisches Volk für d’Wält bedütet. Und jitz weiß i o, was i z’Bärn z’tüe ha und für was i nes Vatterland ha.»
D’Frou Kätheli het mit großen Ougen ihre Gascht agluegt. Es het se dunkt, si möcht ihm um e Hals fallen und säge: «Ändlech wieder e grade Ma!» Ihre-n-isch es i däm Ougeblick z’Muet gsi, wie eim, wo na länger Wanderschaft i der Frömdi zum erschtemal wieder ds Gloggeglüt vo der eigete Chilche ghört, und es isch nere gange, wie’s äben amene settige Wanderer geit: D’Träne sy nere-n-über d’Backen abgloffe.
Der Houpme Daxelhofer het nere ganz guet agspürt, was si dänkt het, und sys große treue patriotische Härz het ne mit unbändiger Chraft zu der Frou hitribe. Aber er isch Manns gnue gsi, für sech z’meischtere. Er het nid welle vo nere schwache Stund vo der Frou Kätheli 219 profitiere, für se no meh i sy Gwalt z’bringe. Zu dene Sache, wo-n-er i sym Läbe glehrt het, het o das ghört, ds Rächt uf Schonung und Rücksicht z’reschpektiere, wo d’Seel vo menen andere Möntsch het. Är sälber het i jüngere Jahre gmeint, das sygi es unantaschtbars Vorrächt vo mene frei dänkende Ma, anderi weniger sälbständigi a sech z’ryßen und se z’dirigiere. Wo-n-er du aber under en Yfluß vo no mächtigere Nature cho isch und gspürt het, daß ihm under ihrer Aziehungschraft nah-ti-nah sy inneri Freiheit abhande chunnt, het er dadrunder afa lyden und erfahre, wie schwär es isch, es settigs Joch wieder abz’schüttle. Vo denn ewäg, wo-n-ihm das Liecht ufgangen isch, het der Herr Daxelhofer begriffe, was der Sterker dem Schwächere schuldig isch und het du zu dene sältene Möntsche ghört, wo’s nid über sech bringe, anderne d’Seel yz’schnüere.
So het der Houpme Daxelhofer sys Gspräch mit der Frou Kätheli abbroche, ohni sys eigete Härz no wyter ufz’decken und ohni no wyter z’sondiere, was si dänki. «Also Geduld», het er gseit, «mer wei rüejig abwarte, und Dir wärdet gseh, daß d’Saat bim Berchtold de no ufgeit.»
Mit zaghafter Stimm het d’Frou Oberschti meh so für sich gseit: «Wenn ihm nume der lieb Gott Zyt git derzue!»
«Das steit i syr Hand, mer müesse nume der Muet ha, is druuf z’verla. Der lieb Gott wird doch nid la z’Grund gah, was er sälber gsäjt het!»
Der Houpme Daxelhofer het der Takt gha, na där Visite nid grad so gschwind wieder umez’cho, und d’Frou Kätheli isch ihm dankbar gsi derfür; für 220 einschtwyle het si gnue gha z’dänken und z’überlege. Es isch nere-n-uf das letschte Gspräch abe mängs klar worde. Wenn men erzellt het, der Herr Daxelhofer sygi halt en uchummleche Patron, er sygi nid uscho mit syne Vorgsetzten und heig nen i der Töubi ds hausse-col und d’Pike vor d’Füeß gworfe, so isch da sicher nid numen e militärische Cholder derhinder gsteckt. Dä Ma, het si sech gseit, het gwüß hert düre müesse, sünsch würd er nid so rede wie vori.
Es isch ganz natürlech, daß d’Frou Kätheli i der Erziehung vom Chrischtoph ihrem neue Ratgäber meh und meh Spielruum gä und ihre Suhn uf dä Ma als uf nes Vorbild higwise het.
Dem Chrischtoph isch das no so rächt gsi. Er het der Herr Daxelhofer wohl möge lyde, und es isch ihm jedesmal e Freud gsi, wenn er mit ihm ga Hünige het chönne ryte, für ga z’luege, ob d’Sach i der Ornig sygi.
Z’Hünige het me der Herr Daxelhofer nid ungärn gseh cho. Er isch mit de Lüte grad äberächt gsi, nid z’duuch und nid z’grob, und es jedes het ds agnähme Gfüehl gha, es sygi en überleite, feschte Willen umewäg; wo glychlig regieri. Frylech öppis het der Winter düren übel gfählt. Di arme Lüt und settigi, wo ne guete Rat nötig gha hei, bsunders die, wo sech us irged mene Grund geniert hei, öpper ihresglychen az’spräche, hei mit Verdruß a di bschlossene Felläde vom Schloß ufegluegt. Sogar settigi, wo früecher drüber ufbegährt hei, daß di «chätzers Regänte» d’Nasen i jeder Chuchi und jedem Gade heig, hei jitze Längizyti na der Frou Oberschti gha. Me het’s grüüslech gärn gseh, wo du im Früehlig d’Fänschter und d’Türen am Schloß wieder 221 ufgange sy. Mängs Wybli und mänge Querulant het men uf em Bank under de Chuchifänschter ghöre säge: «E das isch doch o nes Glück, daß mir üsi gueti Frou Oberschti wieder hei!» D’Lüt i der Chuchi inne, wo das hei sölle ghören und im richtige Momänt der Schloßherri wytersäge, hei scho gar nümme druuf glost. Aber mängs ghört me, ob me druuf achti oder nid. So het emel o einisch d’Frou Kätheli nes Gspräch ghört, wo nid für ihri Ohren isch bestimmt gsi.
Da isch nämlech, nid lang nadäm me wieder use züglet isch, der Herr Houpme Daxelhofer wieder einisch ga Hünige cho. Me het nen im Louf vom Vormittag mit der Frou Oberscht über d’Chise gäge d’Schüüre zue gseh gah, und d’Lüt, wo zringsetum uf de Fälder g’arbeitet hei, hei däm stattleche Paar verstole nachegluegt und lut oder lys ihri Betrachtunge derzue gmacht, daß si der Bogen über d’Schmitte gnoh und nid lang nachhär vo der Abedsyte här wieder i Schloßgarte cho sy. Es het’s hin und wieder gä, daß d’Frou Oberschti und ihre Ratgäber längs bitzewys näbenandere härgange sy, ohni viel Wort z’mache. Wenn zwee Möntscbe sech guet verstanden und mit Vorliebi öppis Ärnschters zsäme rede, so hei si’s gewöhnlech nit im Bruuch, i eim yne z’tädere. So isch es du gscheh, daß si zsämen i Rosegarte cho sy, ohni daß me’s z’änetum gmerkt het. Änet der Gartemuure, wo nes Wägli us em Mühlihof zum große Weier abegfüehrt het, isch lut gredt und glachet worde, und das het di beiden erscht no gmacht z’schwygen und z’lose. Dem Klang vo de Stimmen a het me chönnen errate, daß ei Pärson gäge Weier zue dervo gangen isch, währed di anderi vom Mühlihof uus gredt het. Dem Müller sy Stimm het 222 d’Frou Kätheli grad umegkennt, die, wo gäge Weier zue wyter gangen isch — ’s isch e Frou gsi — het si wohl scho ghört gha, im Ougeblick aber nid chönnen errate, wär es sygi. Die het lut und dütlech gäge d’Mühli zuegrüeft: «Gäll, gäll, der Oberscht sälig het wieder Hut und Bei übercho; ’s isch öppe guet, so müesset dir bald wieder e chly folge!»
Und jitz het der Müller gfragt: «Warum? I weiß nid, was du meinsch.» Und di anderi Stimm het, jitz scho chly weniger dütlech, g’antwortet: «He, du weisch doch, süsch het’s geng gheiße: Der Herr Oberscht sälig hie, der Herr Oberscht sälig da. Geng und geng het der Herr Oberscht sälig alles kumidiert. U jitz, sit däm Ustage heißt’s geng: Der Herr Houpme meint, und der Herr Houpme het gseit, und me mueß der Herr Houpme frage.»
Us em Mühlihof antwortet’s: «Ja weisch, wo Läbigi rede, hei di Totnige nüt meh z’säge!»
«Ja, ja du chönntisch de no rächt ha», het me vom Weier här no ghört säge, und du het das Gspräch ufghört.
Bi den erschte Wort, wo da hinder der Muure lut worde sy, hei sech d’Frou Kätheli und der Herr Daxelhofer mit lachenden Ougen agluegt. Es isch zwar beidne zsämen unagnähm gsi, wil si beidi di unghobleti Manier z’rede, wie’s bi dene Burelüte gäng und gäb isch gsi, gkennt und gförchtet hei, es chönnti de no öppis cho, wo se würdi rot mache. Aber im dunkle Gfüehl, si chönnte dür ihri Schritten ihri Nächi verrate, sy si beidi uf em Fläck blybe stah und richtig o rot worde. Der Herr Daxelhofer het d’Frou Kätheli mit gwunderige Blicken agluegt, und si het d’Ouge 223 nidergschlagen und öppis wie ne Zornrunzlen uf der Stirne gha. Chuum isch das unerwünschte Gspräch änet der Muure verstummet gsi, so isch d’Frou Kätheli, für neren allfällige Frag vom Houpmen usz’wyche, der Muur nah abegloffe, bis da, wo si a d’Chise stoßt. Dert het si welle luege, wär mit dem Müller gredt heig. Es isch e Burefrou gsi, und es het d’Frou Oberschti dunkt, si müeßt sech trumpiere, wenn es nid ds Ghei-Änni wär.
Der Frag, wo si gförchtet het, isch aber d’Frou Kätheli glych nid ertrunne. Der Houpmen isch nere-n-etgägecho, und wo si sälbander dür e Garten y wyter gange sy, fragt er, nid ganz ohni Emotion i der Stimm: «Isch es eso, Frou Oberschti, wie si da äne gseit hei?»
So guet wie der Houpme dür ds Wäggah vo der Frou Kätheli bis zum Bach Zyt gwunne het, sech di Frag zwägz’lege, so guet het si Zyt gha, sech druuf z’fasse. Ohni sech erscht no lang z’bsinne, antwortet sin-n-ihm: «Gueti Lüt chönne stärbe aber tot sy si nume für die, dene si o zu Läbzyte nüt gsi sy.»
Der Houpme Daxelhofer isch uf dä Bscheid hi still blibe. Er het gspürt, daß er d’Frou Kätheli mit däm Schwyge plaget; aber mit dem beschte Wille hätt er nere jitz nid chönnen antworte. Irged öppis Glychgültigs säge, für uf anderi Gedanke z’cho, das isch ihm i däm Ougeblick z’dumm vorcho, und syne wahre Gfüehl Luft mache het er nid dörfe. Und so het wohl oder übel d’Frou Kätheli sälber müesse der Uswäg sueche. Weh tue het si-n-ihm nid welle, und doch het nere-n-ihres Gwüsse befole dütlech z’rede. So seit si du zue-n-ihm und het derby mit ufgregte Finger d’Dörn vo menen abbrochene Rosezweigli abgehnüblet: 224 «Ds Möntschehärz isch z’chly, für daß zwee glych gueti Möntsche drinne Platz hätte, i meinen i glycher Art. Gueti Fründe hei geng Platz drinnen und bruuche sech nid mit den Ellböge z’stüpfe.»
Mit däm isch dem Houpme ghulfe gsi; er het du ds Gspräch chönnen i ds Heitere zieh und het gseit, ja frylech, är wetti dä nid sy, wo näbe däm dicke Houpme Daxelhofer müeßti im innerschte Ghaltli sy. So hei si du beidi der erwünscht Vorwand gha, z’lache, trotzdäm es ne gar nid drum isch gsi, und hei du descht liechter uf glychgültigi Sache chönnen abschwänke.
Jedes vo dene beiden isch am Abe mit verwundetem Härz sy Wäg wytergange, d’Frou Kätheli sogar mit nere dopplete Wunde. Di einti dervo het si dermit gluegt z’betöube, daß si no am glyche Tag dem Oberscht Wendschatz sys Husbuech vüregnoh und gstudiert het, ob eigetlech z’Hünige no alles na sym Wille gangi. Di anderi het si wohl oder übel müesse la blüete.
*
D’Soldate vom Regimänt von Erlach hei afa Längizyti übercho, nid nume na den Ämmetaler Ankehäfen und nam ruuche Brot, es isch ne jitz o wieder z’Sinn cho, wie ring daß me daheim uf dene guete g’grienete Straße loufi. Hie, im niderländische Flachland, sy si im Dräck fascht z’Grund gange. Vo trochene Schueh und Strümpf het me scho sit Wuche nüt meh gwüßt. D’Chleider sy verhudlet gsi, und niemer het für Ersatz gsorget. D’Waffe sy groschtet, göb was me putzt und gfummlet het. Die schwärfällige Muskete sy zu unbruuchbare Maschine worde, wo me bald nümme 225 gwüßt het, für was me se no mitschleipft. Meh und meh het me sech druuf verla, i de Gfächt «Handarbeit» z’mache. Troschtlos isch es de volländs z’Nacht gsi, wo me di halbi Zyt keis Obdach übercho het, und wenn men a menen Ort het chönnen underecho, so isch me de di halbi Zyt im Wasser gläge. D’Fuehrwärk het me scho lang nümme gseh, die sy irgedwo im Schlamm blybe stecke. D’Roß sy obenyne «drückt», undenuuf mit mene Dräckpanzer überzoge gsi und hei nüt meh ab Fläck bracht. D’Kavallerie het erscht rächt nüt meh usgrichtet. Me het gar nid gwüßt, was derhär chunnt, wenn so nes Regimänt über Fäld gritten isch. Es het e Lärme gmacht, wie wenn men es paar hundert Wageladunge Bsetzisteinen uf ds Mal in e Sumpf täti uslääre. Der Dräck het de Ryter über d’Hälmen ufgsprützt, und hinder der Truppe här het me geng ihreren es paar gseh, wo probiert hei, ihri Roß us em Morascht use z’bringe, und mängisch, wenn sech ds Roß useg’arbeitet gha het, so isch de der Ryter bis a d’Chnöu drinne gsi und het dem Tier nid nachemöge.
Und derzue isch der Himmel, so wyt me gseh het, eitönig grau gsi, und grägnet het es Tag für Tag, wie wenn’s e zwöiti Sündfluet sötti gä.
Das alles ertreit e Soldat no, solang er weiß, daß er zu mene guete Ziel gfüehrt wird und daß zletscht und am Änd doch de no öppis Rächtschaffes derby use chunnt. Hie hingäge het niemer meh öppis eso z’erwarte gha. Sogar e glänzende Sieg het niemerem Freud gmacht, wil me gägen e Find uszogen isch, wo eim im Grund lieber isch gsi als di eigeti Chriegsobrigkeit. Üsi Manne sy mängisch uf em Punkt gsi, daß si am liebschten alles furtgworfe hätten und dervo gloffe 226 wäre. Aber vo däm isch kei Red gsi. Um und um isch men im Sumpf gsi, und für ds Gfüehl, me syg i nere Höll, no dütlecher z’mache, hei di wilde fanatisierte Franzose no alli Greuel verüebt, wo sech e Möntsch nume cha usdänke. Sit de Zyte vom schwerzischte Heidetum isch nie e gruusamere Chrieg gfüehrt worden als dä, wo jitz üsi arme, verfüehrte Bäremutze hei müesse mitmache. Vo Afang a het me de französische Soldate d’Idee bybracht, si gangen i ds Fäld für d’Erhaltung vo der chrischtleche Religion, und drum het der Soldat nid numen als Teil vo syr Truppe gfochte; e jede het gmeint, är müessi uf eigeti Fuuscht Chrieg füehren und het sech us jedem Schwärtstreich es Verdienscht gmacht.
Solang ds Wätter guet gsi isch und me gnue z’ässen und z’trinke gha het, isch ds Soldateläbe no vo der heitere Syte gnoh worde, und es isch niemerem wichtig drum gsi, ander Lüt ga z’plage. Aber vom Ougeblick ewäg, wo d’bagage dehinde bliben isch und ds schlächte Wätter der letscht guet Humor vertribe gha het, isch alles bösartig worde. Jeden isch uf sich sälber agwise gsi, und je größer d’Not worden isch, descht rücksichtsloser und gruusamer het jede sy eigete Vorteil gsuecht. Ds böscht Byspiel hei nächscht dem Chünig syni Generäl gä. Alles hei si bruucht, für ihri Laschter chönnen usz’üebe. Gstole hei si im Große, und wenn’s nid anders gangen isch, hei si gmordet, wie wenn es Möntscheläbe nüt wär. Daß das Byspiel d’Disziplin i der ganzen Armee i churzer Zyt völlig ruiniert het, cha me sech dänke. Es anders Evangelium als «la di nid erwütsche!» het’s nienemeh gä. Und wie rächtschaffener und gloubestreuer d’Holländer 227 sech zeigt hei, wie erger het der Tüüfel im französische Heer gwüetet.
Es isch nid nötig, z’säge, daß d’Schwyzer-Soldaten e löblechi Usnahm gmacht und, wo-n-es öppe müglech gsi isch, de Greueltate vo ihrne französische Chriegsgfährte gwehrt hei. Es isch im ganze Regimänt chuum ei Offizier gsi, wo no nid hätti Glägeheit gha, amene Möntsch ds Läbe z’rette. Der Verdruß über e Kapitulationsbruch het se-n-alli zsämen atribe, so viel guetz’machen als numen irged müglech, und was di jüngeren Offizier gsi sy, wo das weniger tragisch gnoh hei, so hei sech die sünscht e großi Tuged druus gmacht, dür ne humani Chriegsfüehrung sech usz’zeichne.
Gar höch ufgreckt het sech de erscht der Junker Berchtold Wendschatz. O är het schon es paarmal Glägeheit gfunde, verfolgeti Holländer i Schutz z’näh, und das het ihm d’Überzügung gä, daß är hie a sym Platz sygi und daß es besser wäri, jede vo dene Schwyzer Offizier chönnti sech vervierfache, als daß si der Dienscht quittierten und hei gienge.
Es isch no um nüt besser worde gsi, wo si vor der Stadt Nymwegen aglanget sy und jitzen i däm ufgweichte Bode, wo weder Rad no Huef meh treit het, gar no hei müessen afa Loufgrebe schufle. Si sy afange gwanet gsi im Nasse z’lige; aber jitzen isch es no erger worde, und wenn men a menen Ort no nes troches Plätzli usfindig gmacht het, so hei di Belagerete das bald erlickt und mit grobem Gschütz derfür gsorget, daß dert o nümme guet gsi isch z’lige.
Vo hie het jedi Kompagnie sälber uf Requisition uus müesse, und da sy si de mängisch de französische Kameraden i ds Gheg cho. Der Junker Berchtold het 228 o müessen erfahre, daß er trotz allem geng no z’churzi Arme gha het, für allem Böse z’wehre. Im nächeren Umkreis um di belagereti Stadt isch scho alles usgfrässen und usgsoge gsi, so daß me jitze scho ganzi Tagmärsch het müessen undernäh, für zu öppisem z’cho. Uf mene settige Marsch hei dem Junker syni Soldate hinder mene Wallhag, wie si im holländische brüüchlech sy, e Frou gfunde, dere men o ds letschte Chleidungsstück vom Lyb het grisse gha. Si isch vor Angscht halb vo Sinne gsi und het, wo di Schwyzer agrückt sy, nüt anders erwartet, als daß si, wie zahllosi vo ihrne Lydesgfährte, under gruusame Marteren umbracht wärdi. Si het’s gar nid chönne fasse, wo jitze der Lütenant Wendschatz uf se zuechunnt und, statt Muetwille mit nere z’trybe, sy Mantel vor sech usspreitet und über se wirft. Si hei nere du begryflech gmacht, daß si nid da chönni blybe, wenn nere-n-ihres Läbe no lieb sygi. Di armi Frou het du ihrnen Erretter der Hof zeigt, wo si här cho isch und wo si sech druus us Angscht vor der Plünderung het gflüchtet gha. D’Schwyzer hei se du derthi zrügg gfüehrt, i der Meinung, si findi de dert doch no vo ihrne Sachen und chönn sech im Hof besser verstecken als uf em freie Fäld. Daß es bi de Franzose bereits Bruuch worden isch, d’Lüt usz’plündere, se-n-i ihrne Hüser yz’bschließen und ne ds Dach über em Chopf az’zündte, hei d’Schwyzer i däm Ougeblick no nid gwüßt, sünsch hätte si di Frou dert la sy, wo si se gfunde hei. Zu ihrem eigete Schräcken und no meh zum Etsetze vo der Holländerin hei si der Hof vo Franzose bsetzt gfunde. Si hei aber gseh, daß es Lüt vo mene bessere Regimänt gsi sy. Der Junker Wendschatz het sy Gfangeni dem französischen Offizier avertrouet 229 und ihm ds Versprächen abgnoh, daß er für se well ystah. «Das hätt i jitz nid gmacht», het ihm der Fähnerich Stämpfli no gseit; aber der Lütenant het sech dür di gueti Gattig vo däm französischen Offizier la blände. Si sy no keini hundert Schritt vom Hof furt gsi, so het ne ds Jammergschrei vo der vermeintlech grettete Holländere schier ds Bluet i den Adere gmacht z’stocke. Verschmeiet hei si sech en Ougeblick gägesytig agluegt. Du kommandiert der Lütenant: «Rächtsum kehrt! Uf se!» Wie wüetig sy di Schwyzer wieder uf dä Hof zuegstürmt. Aber i däm verwünschte weiche Bode sy si o nid so gschwind vorwärts cho, wie si gärn hätte welle, und leider z’spät, für di Unglücklechi z’rette. D’Franzose hei Ryßuus gnoh vor de Schwyzer, aber schynt’s no Zyt gnue gfunde, der Züge vo ihrer schändleche Gruusamkeit, di armi Holländere, z’erschla. D’Schwyzer hei se-n-i de letschte Züge gfunden und se nume no chönnen i ds Huus tragen und zuedecke. Im Wytermarsch het keine meh nes Wort vürebracht. Alli hei der Tag verwünscht, wo si Handgäld für dä Dienscht gnoh hei.
Der Hänggeli, sünscht eine vo de luschtigschten und verwägenschte Soldate vo der Kompagnie, het hütt o der Chopf la hange. Ohni druuf z’rächne, daß es öpper ghöri, het er, churz bevor si i ds Lager zrügg cho sy, vor sech ane gseit: «Mueß es de da düre?» Syni Näbemanne, wo trüebsälig der Spieß dür di schuehtiefe Charrglöis treit hei, hei nüt druuf geantwortet. Jeden isch näb em andere härtrappet, wie wenn er allei gieng, und me het nume chuum es Wort ghört, wenn si wäg em holperige Boden enandere mit de Pikeschäft gstüpft hei. Was der Hänggeli gseit het, isch dem Lütenant 230 Wendschatz i ds Ohr gfalle. Är het zwar o nüt gseit, aber di Frag «mueß es de da düre?» het ihm o, wie länger descht meh, gä z’dänke. Und wenn är schon en unverwüeschtleche Muet zeigt und geng no öppis gwüßt het, für syni Mannen ufz’chlepfe, so het er doch vo Tag zu Tag größeri Müej gha, sech gäge di dumpfi Trüebsäligkeit z’wehre, wo wie ne Wulken uf der ganze Mannschaft glägen isch.
Nid lang na der Requisition, wo si di holländischi Frou gfunde hei, isch wieder e chlynere Trupp usgschickt worde. Der Junker Wendschatz isch nid derby gsi; aber i der Nacht druuf, wo-n-er sech schlaflos uf syr Strouburdi umetröhlet und gfrore het, het er es paar vo syne Lüte nid wyt vo sym Zält um nes Füür gseh zsämegruppe. Si hein e Trummle dernäben ufgstellt gha und dert druffe gwürflet. E Zytlang isch es eso still gsi, daß me nüt anders ghört het als ds Sprätzle vom Füür und zwüschenyne mit nere gwüsse Regelmäßigkeit ds Chrugle vo de Würfel uf em Trummelfäll. Das hätti sicher niemer im Schlaf gstört, im Gägeteil, es hätt eine juscht no chönnen yschläfere. Aber d’Chelti het de meischte der Schlaf gnoh, und wil’s afange bald e jede gschoche het, mit sich sälber allei z’sy, so het sech alles z’küppeliwys zsämegfunde, di einten a mene Huufen uf em Strou, di andere bi de Wachtfüür. I allne mügleche Stellunge sy si im Kreis um di Füür umegstande, ghocket und gläge, hei i d’Gluet yne gstuunet und sy schier froh gsi, wenn öppen einisch e Stückchuglen us der Feschtung nen über d’Chöpf wäg gsuuset isch. Mänge het sech albe derby dänkt: wenn si doch nume nid z’höch gschosse hätte, emel ihm wär’s grad glych gsi, wenn’s ihm der 231 Chopf abgrisse hätti. Z’mitts under de Soldaten isch der Junker Wendschatz am Füür gstande; er het’s o nümmen usghalten i sym Zält. Es het ne niemer gmerkt cho, und so het er o ungstört chönne ghöre, was vo Zyt zu Zyt öppe brichtet worden isch. Da het der Pikenier Jungi dem Bähni und dem Bärger Chrischte, wo am Würfle gsi sy, erzellt, si syge hütt uf ihrer Requisition derzue cho, wo zwee Franzosen es Meitschi a mene Boum ufghänkt heige, nid öppe für’s z’töde. Ds Seili heige si-n-ihm under den Achsle dürezoge gha, und under de Füeße heige si-n-ihm juscht es Füür azündtet. «Aber wohl, bim Donner», het der Jungi brichtet, «dä Rung sy mer nid z’spät cho; di beide Französle hei Päch gä. Eine dervo han i mit dem umgchehrte Spieß no mögen errecke.»
«Het’s ne putzt?» het der Bähni gfragt.
«I bi nid ga luege», het der Jungi g’antwortet, «i ha nen uf e Gring troffe, un er isch blybe lige; grad töt het’s nen allwäg nid.»
«Das isch drum brüchigi War», seit der Bärger Chrischte, «so ne Franzosegring ma’s albe nid erlyde, wenn men öppe bi nere Schleglete chly ruuch dra chunnt.»
«U du ds Meitschi?» fragt der Bähni.
«He, däm hei derwyle di angere ghulfe, zerscht hei si ds Füür ustrappet, u du hei si’s abgschnitte. Si hein ihm no öppis müesse gä, sünscht hätti dä arm Tropf gwüß keini zäche Schritt wyt möge loufe. Es het’s my Tüüri nume so ghudlet.»
Der Hänggeli isch währed däm Bricht dagsässe, wie wenn er us Holz gschnitzet wär, und het mit syne stöbere blaugrauen Ougen i ds Füür yne glotzet. Der Junker 232 Wendschatz het gmerkt, daß mit däm Ma öppis nid i der Ornig isch. Sünscht het dä nie chönne derby sitze, ohni sy Sänf derzue z’gä. Und jitz het er eso steiunglückiech drygluegt, daß der Lütenant sech gfragt het, was er ächt uf em Gwüsse heigi. Er isch zue-n-ihm gange, het nen am Ermel zupft und gheiße mit ihm uf d’Syten use cho. «Was isch, Hänggeli», het er ne gfragt, «wo fählt’s? Du luegsch dry, wie wenn de ds Glück verschüttet hättisch.»
«Prezis eso isch es, Herr Lütenant», antwortet ihm der Musketier, «i sinne geng drüber nache, ob’s nid z’mache wär, daß i hei chönnt.»
«Aber, Hänggeli, du weisch ja wohl, daß es da nüt druus git! Mer gienge ja alli am liebschte hei, aber jitz isch einschtwyle nüt z’mache, di Suppe mueß jitz usglöfflet sy, und ds Beschten isch, me näm’s so guet müglech vo der heitere Syte.»
«Das chan i äbe nid, i bi im Ufride vo daheim furt, u jitz chunnt’s eso über mi, i man ihm gar nümme Meischter gwärde. I will Ech grad säge, warum; es isch villicht guet, wenn’s öpper weiß — wenn’s öppe de fähle sötti mit mer.»
«Aber, aber Hänggeli, das glychet dir gar nüt! Du muesch nid eso der Chopf la hange!»
«Ja, i wetti en angere gseh, wenn er das müeßti düremache was i. Dir wüsset nid, wie mi das plaget. I ha Vatter u Muetter im Ufride daheime gla. Der Vatter ma nienemeh gfahre, u gäb was i gseit ha, het er nüt wellen uf mi lose. Hätt er mi la mache, so hätt er gwüß jitz fei e chly nes Heimetli; aber nüt het er welle la gscheh. U wie meh daß er i d’Angscht un i ds Gjeg ynecho isch, wie minger het er sech la brichte. U 233 zletscht, wo-n-i halt gseh ha, daß i doch nüt söll gälte, so han ig ihm gseit: ‹Nu, so mach mira sälber!› u bi i der Töubi furtglüffe. Jitz geit’s mir hie bös u myne Lüte daheim o, u das nimmt no nes böses Änd. Es düecht mi albeneinisch, es chönnt i der Höll nid erger sy weder hie. Nüt weder Mord u Totschlag gseht me, u mir sötte de no hälfe derby, wo üserein doch daheim Gschyders z’tüe hätti!»
Der Junker Berchtold het kei rächte Bscheid gwüßt uf das. Es isch ihm gsi, wie wenn ihm dä Ma ne Spiegel vorgha hätti, und derzue het er sech no müesse vorwärfe, daß är das Gschick villicht no z’liecht nähmi. Er het dem Hänggeli Geduld zuegredt und gseit, dä Chrieg wärdi öppe nid ewig duure, und de wärd’s öppe de o bessere. Är, der Hänggeli, söll nume nid öppe no a ds Desertiere dänke, da dermit würd er sys Unrächt nume no schwärer mache. Nei, het der Hänggeli gseit, das mach er nid. Soldat syg er geng e guete gsi und öppis anders heig er nid im Sinn, aber öb er das uf d’Längi mög erlyde, wüß er de hingäge nid.
Es isch e jede froh gsi, wo di troschtlosi Nacht vorby gsi isch, und wenn o der Himmel am Morge geng no grau und truurig usgseh het, so het me doch scho wohl gläbt a der Tagheiteri und a der Arbeit, wo-n-es gä het. Si hei nid g’ahnet, was dä Tag no het sölle bringe.
Wenigi Stund wyt vo ihrem Standlager isch es großes holländisches Dorf gsi, wo d’Franzose scho meh als einisch uf Requisitionszügen abgsuecht hei; aber si hei vo dert nid viel heibracht, wil sech d’Lüt nid alles hei la gfalle und, wie me gloubt het, ihri Habsäligkeite vorhär hei i Sicherheit bracht gha. Jitz het’s ds Unglück welle, daß e Teil vo der holländischen Armee i der 234 Richtung vo däm Dorf e Vorstoß undernoh het zum Etsatz vo Nymwege, so daß im Louf vom Tag französischi Truppe derthi sy dirigiert worde. Üsi Schwyzer hei grad dänkt, das wärdi de öppis chönne, wenn’s öppe dert sötti ne Zsämestoß gä. Me het scho dür e Namittag der Donner vo grobem Gschütz ghört, der lingg Flügel vo der französischen Armee isch vorgrückt, und gägen Aben isch plötzlech im Lager vom Bärner-Regimänt Generalmarsch gschlage worde. Me isch mit Wehr und Waffen aträtte, und na nere churze Muschterig syn es paar Kompagniee, drunder o die vom Houpme Daxelhofer, wo jitze der Houpme Manuel gfüehrt het, usgrückt. Bi strubem Wätterluft isch men uf em chürzischte Wäg gäge das unglückleche Dorf zue marschiert. Me het gmeint, es sygi weniger wyt, als es gsi isch, wil me der vierschrötig Chilchsturm und ds Gnischt vo de Hüser scho lang vor sech gseh het. Der Luft het der Gfächtslärme bald schwecher, bald dütlecher zuechetreit, und wo men öppe halbwägs gsi isch und ’s scho het afa fyschtere, isch a eim Änd vom Dorf e Brunscht ufgange. Me het gseh, wie der Luft Rouch und Füür über ds Dorf wäg jagt und wie wyter rächts neui Füürsüülen ufglüüchtet hei. Der Himmel isch rot und röter worde. Me isch bländet gsi vom Füür und het descht minder gseh, wo me louft. Aber na däm hei di Bärner nid gfragt. Mit usgreckte Häls und müglechscht länge Schritte sy si vorgrückt, ohni daß en Offizier se hätti bruucht az’trybe. No bevor me ds Chrachen und ds Sprätzle vo der Brunscht het möge ghöre, het men es Jammergschrei vernoh, wo dem alleristumpfschte Möntsch dür March und Bei gangen isch. Gseit het niemer nüt. Me isch i nere settigen atelose 235 Spannung gsi, daß me kei andere Gedanke gha het als: wenn me nume gleitiger vorwärts chäm! Trotzdäm me schier im Dräck isch blybe stecke, hei d’Kompagniee nah-ti-nah, ohni daß es öpper befole hätti, afa Loufschritt mache. Gruusig het der Widerschyn vo der Riesebrunscht uf Waffen und Armatur gschimmeret, und wär’s hätti chönnen underscheide, hätti i den Ouge vo de Schwyzer-Soldate no ganz es apartigs Füür gseh lüüchte. Plötzlech sy us em fyschteren Acher d'silhouettes vo mehrere Ryter uftouchet. Es sy Befähle gä worde, und di Kompagniee sy blybe stah.
Jitz erscht hei si ob em Verschnubbe das fürchterleche Schouspiel z’grächtem chönnen überluege. A verschidenen Orte linggs und rächts het men im Fäld usse schwarzi Masse gseh sech bewege, Wälder vo Spieße, wo im Füürschyn uheimelig g’glitzeret hei. Nächer am Dorf het me, wie nes grandioses Füürwärk, z’zyletewys d’Schüß vo Fäldstück und Muskete gseh blitze. Ds Dorf sälber het wie ne verherggete Mutthuufen usgseh, wo us hundert Schlünde brönnt. Bald sy d’Funkegarben i fürchterleche Masse zu de rote Wulken ufgwirblet. — Ds Dach vom Chilchsturm het wie nes Freudefüür brönnt. — Bald het der Luft di ganzi Flammen- und Funkemasse mitsamt de Rouchschwade z’Bode drückt und über d’Fälder uus gjagt bis i di vormarschierende Regimänter yne. Aber ds Furchtbarschte vo allem isch der Lärme gsi, wo us der Höll use mit de Flamme zum Himmel ufgfahren isch. Der Kanonedonner, ds Chnattere vo de Muskete, ds dumpfe Chrache vo de Dachstüehl und Muuren und ds Sprätzle vom chlyne Holz hei ds Gschrei vo de Möntsche nid mögen übertöne, wo i däm Rieseschyterhuufe 236 z’Grund gange sy. Mit dem Dampf vo de Heustöck und dem byßige Holzrouch het der Gruch vo verbrönntem Fleisch di ganzi Gäged erfüllt.
Ändlech isch wieder Befähl cho zum Vorrücke. Di Regimänter, wo me linggs und rächts us der Fyschteri im Füürschyn het gseh uftouche, sy z’beidne Syte vom Dorf wieder i d’Nacht use verschwunde; met het numen e Zytlang no d’Masse vo ihrne Spießyse wie nen unregelmäßigi Zylete vo Stärnli schwach gseh flimmere. Ds Bärner-Regimänt, sowyt es usgrückt isch, het Befähl übercho, alli Gredi dür ds Dorf düre vorz’marschiere. Aha, hei si dänkt, jitz sy mer nen aber einisch guet für ds Wüeschtischte. Es isch geng no gschosse worde, aber offebar nume vo ussen i ds Dorf yne, vo findlichem Füür het me nüt gmerkt. Me het o uf em ganze Wäg kei einzige Toten oder Blessierte gfunde. Wie nächer men a ds Dorf zueche cho isch, descht unerträglicher sy Hitz, Rouch und Gstank worde, descht gräßlecher der Lärme.
Dür nes paar Chrutgärte düre — me het’s a de nidertrappete Scheielizüün und am weichere Härd gmerkt — isch men ändlech i dick gschlossene Kolonnen in e Dorfgaß ynecho. Bald isch men im Funkeräge gsi. D’Soldate hei bald uf em Gsicht, bald uf de Händ, bald uf de Chleider müesse Funke lösche, und längs Bitze hei si mit yzogenem Chopf müesse der Ate verha. Schier isch es nid müglech gsi, z’gseh, wohi me gratet. Das alles hätti no nüt gmacht. Es het scho mängen im Läbe chly warm übercho gha. Aber wo si du wyter yne cho sy, hei si e settige Greuel vo Verwüeschtung gfunde, daß sech mänge ds ärnschtem gfragt het, öb er eigetlech dür ne Troum i d’Höll grate sygi. Aber 237 daß me nid troumet, het me gmerkt, wo men über usplünderti, fürchterlech verstümmleti Lychname gstolperet isch. Wär wyter innen i der Kolonne marschiert isch, het ds Böschte nid gseh; aber die wo a der Spitzi oder uf der Syte gange sy, hei nid nume gseh, was hinder de Plünderer zrüggbliben isch, si hei di Roubtier i der französischen Uniform no a der Arbeit gfunde. Si hei’s no gseh, wie si i ihrem gottvergässenen Übermuet chlyni Chinder, wo men ihrne Müetter us de verhacketen Arme grisse het, i d’Luft ufbängglet und mit de Spießen ufgfange hei, für se nachhär im Straßegraben oder i de glüejige Schutthüüfe la z’verräble. Si hei o gseh, daß di gräßleche Verwüeschtunge vo de Lychname nid öppe dür ne Zuefall i der Brunscht etstande sy, sondere daß di französische Plünderer ihrnen Opfer Büchsepulver i d’Wunde gstreut und ’s drinnen azündet hei.
Natürlech hei d’Offizier und wär sünsch a der Spitzi marschiert isch, däm Tryben es Änd gmacht. D’Franzose hei sech uf der Stell verzoge, sobald si di blaui Uniform vom Regimänt von Erlach erblickt hei. Wo aber eine vo dene Bluethünd no a der Arbeit erwütscht worden isch, da het e wohlzieleti schwyzerischi Musketechugle der Gruusamkeit es Änd gmacht. Dene, wo wyter hinde nachecho sy, isch nume no di truurigi Müglechkeit blibe, öppe dür ne Gnadestoß uf ne Verwundete, wo sünsch dem allerjämmerlechschte Tod i de Flamme verfalle wäri, Barmhärzigkeit z’üebe. Was alles i de Hüser inne vor sech gangen isch, das het me glücklecherwys nid z’gseh übercho; aber der Gruch vom verbrönnte Fleisch het dütlech gnue verrate, daß di Hüser nid ds läärem verbrönnt sy.
238 Im Wytergah sy si bald wieder uf ne Kuppele Franzose gstoße, wo so nen unglücklechi Frou a de Haar über d’Gaß gschleipft hei. Me het nid lang gluegt, was si dermit welle. In es paarne Sätze sy der Houpme Manuel und der Lütenant Wendschatz mit blanke Däge dene Lüt am Hals gsi und hei ihres Opfer chönne befreie. Der Junker Berchtold het der Frou wellen ufhälfe, het se-n-aber wieder müesse la falle, für ne Gägehieb vo mene Franzos z’pariere. Es hätt ihm glych no chönne fähle, wenn nid underdesse di vorderschte Soldate vo der Kompagnie ne nachecho und wie wüetig drygfahre wäre. Der Bärger Chrischte het, wie vo Sinne vor Wuet, eine vo dene Franzosen a der Gurglen erwütscht und isch mit ihm gägen e Schutthuufe zue, wo d’Flamme no druusgschlage hei, und im glyche Momänt isch en andere Franzos vo der übrige Mannschaft nidergschlage worde, so daß jitze d’Offizier alles hei müessen ufbiete, für der Schlegerei nes Änd z’mache. Alles das isch so gschwind vor sech gange, daß me chuum drüber cho isch, was eigetlech gscheht. Im Rouch, i der fürchterleche Hitz und i der Ufregung het me sünsch chuum gwüßt, was me macht. Linggs und rächts hätti me möge ga hälfen und wehre; aber es het gulte, bi-n-enandere blybe, wenn me nid sälber uf di gräßlechschti Art het wellen umcho. Wäri nid d’Straß dür glüejigi Balke, umgworfni Wägen und Tier, wo voll Brandwunden am Bode gläge sy und mit ihrne Huefen um sech gschlage hei, stellewys verbarrikadiert gsi, so hätte si ds Dorf scho lang passiert gha; aber so isch es gar nid so liecht gsi, dürez’cho. Wo si ändlech us der Brandstätt usen und zwüschen unversehrte Hüser düre wieder uf freis Fäld cho sy, wo me 239 doch o wieder het chönne schnuufe, hei d’Offizier nachegluegt, ob si ihri Lüt no alli bi-n-enandere heige und hei wieder Ornig i d’Kolonne bracht.
I däm Ougeblick chunnt e höche französischen Offizier mit sym Adjutant cho a’zryten und wott der Houpme Manuel cho z’Red stelle drüber, daß syni Soldate sech a de Franzose vergriffe heige. Er het nume chuum Zyt gha zu neren Antwort, so isch dä französisch Offizier scho vo de Bärner-Soldaten umringt gsi, wo-n-ihm mit ihr ne Spießen und umgchehrte Muskete dröit und wild dürenandere brüelet hei: «Er wott hinger üse Houpme! — Schryßet nen ache, dä Luushund! — Schlat ne z’tod!»
«Halt! Halt!» hei d’Bärner-Offizier gwehrt. «Was chunnt ech z’Sinn? — Das isch ja Rebellion!» Aber si hei dem Sturm nid möge Meischter wärde, und wo di beide Franzose dervo galoppiert sy, isch es du über di eigete Befählshaber losbroche: «Jitz isch gnue, potz Herrgottdonner! So tüe mer nümme mit. — Dene verfluechte Bluethüng hilft me nümme. Ender löj mir is d’Gringe verschieße, weder daß mer dene der Wille tüe. — Me het is verchouft u verrate.» Di einte hei vor Ufregung mit de Waffen ufzoge, anderi hei se furtgworfe, wieder anderi hei sech erschöpft uf d’Straß la fallen und under gottsläschterlechem Flueche brüelet, si gange kei Schritt wyter.
«Aträtte! — Rueh!» het der Lütenant Wendschatz befole. «Der erscht, wo nid pariert, schießen i nider.» Er het sy Pischtole mit gspannetem Hahnen im Aschlag gha. Und wär weiß, was gscheh wär, hätt ihm nid der Houpme Manuel d’Hand uf en Arm gleit und mit där einzige Bewegung scho chly Rueh gschaffe.
240 «Manne!» het er gseit, «das isch nid Bärnerart. Es isch wahr, me het is urächt ta, me het is mißbruucht. Aber eis hei mer bis jitz untadelhaft grettet: üsi Soldatenehr. Die wei mer nid o no verlüüre. Heit Vernunft! — Wenn der weit pariere, so söll niemer nüt dervo ghöre, daß dir ech vergässe heit; sünsch mueß i Standrächt la gälte. — Jitz heit der d’Weli.»
Ob dene Worten isch es wieder e chly rüejiger worde. D’Soldate sy nath-ti-nah wieder zue sech cho und hei sech ändlech uf em freie Fäld la ufstelle. Sobald wieder rangiert gsi isch, het me d’Mannschaft la ablige, und d’Offizier sy under sich zsämecho, für z’berate, was wyter gah söll.
Me het uf Befähle gewartet und underdesse mit stummem Etsetze der Brunscht zuegluegt, wie si der Räschte vo däm Dorf verzehrt het. Stundelang sy d’Schwyzer da blybe lige, me hätti chönne meine, si syge ganz vergässe worde. Es het scho bald wieder afa tage, wo der Oberscht von Erlach isch cho z’ryten und syni Manne wieder i ds Lager zrügg gfüehrt het.
Uf die Nacht aben isch d’Stimmung under der Mannschaft no böser worde. Vo den Offizier hätti keine meh welle derfür guetstah, daß es nid am Änd no zu nere regelrächte Meuterei chönnti cho.
Dem Lütenant Wendschatz het’s afa Chummer mache für sy Hänggeli. Es isch gsi, wie wenn di nächtlechi Expedition dä Ma no z’vollem z’underobe ta hätti. Für z’verhüete, daß nen öppe no ds Desertieren achömi oder sünscht öppis Dumms, het er nen uf d’Wacht kommandiert. Si sy hinder mene länggstreckte Hubel gläge, und wenn me d’Stadt het welle gseh und ds glacis überluege, so het men uf dä Hubel 241 ufe müesse. Wil men aber das sicher mit sym Läbe zahlt hätt, so sy uf de Wachtpöschte Grebe gmacht worde, wo d’Schildwache drinne hei sölle ligen und nume der Chopf albeneinisch vürestrecke, für z’gseh, was gangi. Vürwitzigi, wo vor Längizyti wyter us em Graben use gschnaagget sy, hei chönne froh sy, wenn si nume Mutten und nid d’Chugle sälber a Chopf erwütscht hei. Der Hänggeli het das so guet gwüßt wie alli andere; aber er het ta, wie wenn für ihn öppis anders würdi gälte. «Häb abe, häb abe!» het men ihm zuegrüeft; aber erscht, wo-n-ihm mit Straf dröit worden isch, het er sech i Grabe gleit.
Wo si na zwone Stunde der Hänggeli hei wellen ablöse, isch der Grabe läär gsi. Der Hänggeli isch mit dürschossener Bruscht uf der vordere Syte vom Hubel gläge, grad wie wenn er sech äxpräß vor d’Kanone vo der Stadt gstellt hätti. Syni Kamerade hei du öppis gha z’brichte, und am Abe bim Wachtfüür het meh als eine d’Frag ufgworfe, ob er nid der Tod gsuecht heigi. Der Junker Wendschatz het nid lang bruuehe z’frage. Er het an e gwüssi Mondnacht müesse dänke, wo-n-er vo Dießbach über d’Hube hei gangen isch und wo-n-es ihm besser graten isch, eine vom Abgrund zrügg z’ha. Ihm isch es meh und meh vorcho, wie wenn är sälber gägen en Abgrund zuegiengi, und doch het er’s nid ohni wyters welle zuegä. Sobald albe der Tag über em Lager wieder ufgange isch, so isch wieder sys Soldatehärz erwachet, und kei Möntsch hätt ihm agseh, daß nen öppis verfolget het, wo-n-ihm mängisch z’Nacht aller Müedigkeit z’Trotz der Schlaf vertribe het.
Ändlich isch Nymwegen übergange, ds Lager isch 242 abbroche worde, und der Prinz Condé het sy Armee wieder gäge Weschte zue gfüehrt. Der Dienscht isch stränger, aber o interessanter worde. Es het Fäldschlachte gä z’lifere, und d’Bärner hei Glägeheit gfunde, dür ganz unerhörti Tapferkeit ds Mißtroue vo ihrne Generäl mache z’verschwinde. Na der bluetige Schlacht bi Senef het der Junker Wendschatz e Kompagnie übercho. Schöner als je i syr ganze bishärige Jugedzyt isch ihm d’Wält vorcho, und nüt isch umewäg gsi, wo-n-ihm ds Rächt gnoh hätti z’gloube, daß er’s im Läbe no zu öppis Großem bringe wärdi. Ja, wär däm schöne jungen Offizier i ds Härz yne hätti chönne luege, dä hätti der männlech Muet nume chönne bewundere, wo-n-er dermit alli weiche Gfüehl, wo nen irged bi öppisem hätte chönne lähme, bodiget het. Het eine vo syne Kamerade Heiweh übercho, so isch der Wendschatz der erscht gsi, wo nen usglachet het. Ihn het’s dunkt, schöners gäb’s nüt als bi Pfyffen und Trummle so ne Kompagnie währschafti Schwyzer-Soldaten i der Wält umez’füehre, wie wyter umenandere wie besser.
Zweites Kapitel
Es isch Herbscht gsi, aber na der Hitz und nam Stoub, wo uf allne Straße glägen isch, hätti me chönne meine, es sygi no i der heißischte Summerszyt. Im Schloß vo St-Sulpice, i de Cevennes, het me drüber berate, was me sölli mache mit dem Chriegsvolk, wo hütt uf em Marsch nach Spanie hie het sölle vorby cho. Es isch damals nie grad e bsundere Schläck gsi für ne Guetsbsitzer, wenn’s Yquartierung gä het. Für ds Militär isch vo oben abe so wenig gsorget worde, daß d’Regimänter längschtes sy gwanet gsi, sälber für ihren Underhalt z’sorge. Daß da niemer gschonet worden isch, cha me sech dänke. Ussert de Chinder und de liederleche Wybervölkli het sech niemer uf d’Soldate gfreut. Aber mit bsunders große Sorge het me, wie an allnen Orte, wo Proteschtante gläbt hei, im Schloß St-Sulpice ds Chriegsvolk gseh cho. Der Baron de Fortonie isch zwüsche Stuehl und Bank gsi, oder, für’s grad use z’säge, er isch geng hin und härplampet zwüsche der chüniglechen Obrigkeit und syr Frou. Katholisch ufgwachse, het er sech heimlech i d’Tochter vo mene stränge Hugenott verliebt, und für se zur Frou z’übercho, het er müesse Proteschtant wärde. Aber das hätti’s mit sech bracht, daß er um di chüniglechi Gunscht und alli Vorteile, wo-n-ihm die verheiße het, cho wäri. Der Herr de Fortonie isch jung und liechtsinnig gsi, het geng d’Wält voll Rose gseh und dänkt, är sygi schlimm gnue, für ds einte z’näh und ds andere nid la z’fahre. So het er sy Liebschti gheiße Geduld 244 ha, bis daß men ihm ds Pöschtli vom receveur für d’Gäged vo St-Sulpice zueerchennt heigi. Und wo-n-er das glücklech het ergatteret gha und dert i der einsame Bärggäged der Regierung e chly us den Ouge cho isch, het er sech i der proteschtantische Lehr la underwysen und isch zur neue Religion überträtte. Sy Frou het er übercho; aber i der Seel isch er syr Läbtig katholisch blibe. Hätt er nid sy schöni und liebeswürdigi Frou schier wie ne Heiligi verehrt, so wär er gwüß bald wieder am Bychtstuehl gländtet. Ja, es weiß niemer, ob er nid, wenn er öppeneinisch ga Paris ynen isch, dert under den Ouge vom Hof wieder ussenum der Katholik ufgmacht het. Vüregla het er der Proteschtant nie, aber er het’s doch mit de Gloubesbrüeder vo syr Frou gha und het sech vor Gott es Verdienscht druus gmacht, se mit sym katholische Mänteli z’decke, wenn e böse Luft gangen isch. Und so schabefräßig das Mänteli gsi isch, so sy doch drunder di Proteschtante vo St-Sulpice vürcho und hei hübscheli gmehret. Wie meh aber si zuegnoh hei, wie meh het der Herr de Fortonie Angscht übercho, sys Mänteli recki de bald nümme, für ds ganz Näscht z’decke, und wo du sy herrlechi Frou gstorben isch, het nid viel gfählt, so hätt’s ne wieder i sy alte Glouben überezoge. Aber ds Verspräche, wo-n-ihm sy Frou abgnoh het, er welli der neue Lehr treu blybe, het ne hinderha. Und das Verspräche het er synerzyt vor der eigete Tochter und vor em alte proteschtantische Pfarrer Jérémie Dupuy abgleit. Uf d’Längi het er’s nümme chönne verstecke, daß er Proteschtant sygi. Natürlech hei das di katholische Geischtleche zerscht usegschmöckt; aber o ne ganzi Mängi vo chlynere Lüte, 245 wo im Schloß ihri Stüüre hei müesse cho zale, hei’s gwüßt. Die hei’s wellen a der Stüür gmerkt ha, wo-n-er nen abgnoh het. Und wenn er scho alli Jahr uf e Tupf glych viel ghöische het, so het’s einewäg gheiße, der Baron schröpfi di Katholische herter.
Das alles het ne vo Jahr zu Jahr ängschtlecher gmacht. Nüt hätti dä arm Ma erger chönnen i Gusel bringen als der Bricht, es sygi Militär im Azug. Er het wohl gwüßt, daß der Chünig scho z’sälbisch syni Soldate bruucht het, für di abtrünnige Schäfli wieder zum rächte Gloube z’bringe, nid grad mit der Schärfi des Schwärts; aber es paar Tag Yquartierung isch mängisch zu nere Beschäärung worde, wo me lang nümme vergässe het.
E herrleche warmen Oktobertag isch ufgange gsi. Der Näbel, wo am früeche Morge ds ganze Land deckt het, isch i länge Schleier usenandere gange, und di schöne Räbbärge sy vürecho, wie wenn me se früsch us der Watte würd uspacke. Und wie meh d’Sunne düre möge het, wie schöner und farbiger isch es worde. Uf de Terrasse vom Schloß, wo uf mene Bärgvorsprung wyt i ds Tal use gluegt het, hei tuuseti vo Bluemen i allne Farben ufglüüchtet, und über di alte Muuren isch zwüsche dunkelgrüenen Efeuwälm allerlei bluetrots Blattwärk abeghanget. Us de dunkelblaue Chrächen und Talyschnitt sy di flyßige Burelüt dür di steinige Räbgäßli ufecho und hei sech i de Räben a d’Arbeit gmacht. Uf mene Terrasse-Rondell gäge Mitternacht het d’Louise de Fortonie, d’Tochter vom Baron, amene luschtig gsprägleten Eidochs zuegluegt, wo bim erschte warme Sunnestrahl vüregschloffen isch und sech, wie agwachse, über d’Bruschtwehr vo der 246 Terrasse gleit het. Vom anderen Änd vo der Terrassen isch fyrlech und schön ihre Vatter derhärcho. Solang me nume sy stattlechi silhouette-n-im Morgedunscht gseh het, hätti me chönne meine, was das für nen imposante Ma wär. Aber, wo-n-ihm du d’Morgesunnen i ds Gsicht gschine het, isch grad ds Gägeteil gscheh, was bi de Blueme. Anstatt mene schöne Mannsbild voll Chraft und Vertrouen isch es schmals vornähms und soignierts Gsicht zum Vorschyn cho, wo uf der Stirne Gram, um ds Muul ume Verdruß und i den Ougen Angscht zeigt het. Fascht ds einzige, was däm Chopf öppis Männlechs gä het, isch der schwarzgrau Chnebelbart gsi. Fascht so glimpfig und zärtlech wie der Eidochs uf di sunnigi Steiplatte, het sech d’Tochter a ihre Vatter glähnt, het ihm ihre dünnen Arm um e Hals gleit und ne mit ihrne veieliblauen Ougen agluegt, daß jede Schatten us däm grunzlete Gsicht hätti sölle verschwinde. Es isch schon e Freudeschyn derdür gange, und me het ganz guet gseh, daß di Tochter ds Beschten und ds Schönschten isch, wo ds Läbe däm Ma no botte het. Aber nütdeschtweniger isch der Chummer nid us synen Ouge gewiche. Über d’Zärtlichkeit vo syr Tochter ewäg isch sys ganze Sinnen und Sorge dür ds Tal ufe gfloge, i d’Gäged, wo di großi Heerstraß us em Wald abecho isch und sech näb em wasserlose Flußbett bis a Fueß vom Schloßbärg zuechezoge het. Vo däm, was hütt im Louf vom Tag dert us em Wald het sölle vürecho, het es abghanget, öb der Baron meh katholisch oder proteschtantisch söll dryluege. Hätt er gwüßt, daß dä, wo dert no wyt im Wald obe vor syne Mannschafte här gritten isch, exakt der glych Chummer gha het, so hätt’s ne chönne lächere, 247 aber ds Lache het dä arm Ma verlehrt gha. — Es isch nächti scho öpper cho brichte, es syge de Schwyzer, wo hütt sölle ga St-Sulpice cho. Aber kei Möntsch het gwüßt, was das für Lüt syge, öb zahmi oder wildi, schwarzi oder wyßi, katholischi oder reformierti. Men isch afange gwanet gsi, di kuriosischte Lüt im chünigleche Heer z’finde, und so het der Bricht, daß Schwyzer dahäre chöme, dem Baron nid der mindischt Troscht bracht. No mängs Mal het er uf syr Terrasse hin und här chönne loufe, no hundertmal überlege, wie-n-er se söll epfah, bis daß du ändlech am Waldsoum oben öppis het afa glitzeren und ds wyße Band vo der Straß sech wie mit mene Zug Ameiße het afa decke.
Aber was het das verheiße? Das frömde Volk, wo dert us em Wald vürecho isch, het, me weiß nid söll me säge brüelet oder gsunge. Es isch öppis dür d’Luft derhär cho, bald wie nes fürchterlechs Schlachtgschrei, bald het es tönt wie hundertstimmige Chuzeruef. I der Gäged vo St-Sulpice het me no nie ghöre jodlen und johle. Us däm merkwürdige Lärme, wo me grad so guet hätti chönnen anäh, er heigi ne guete Luun zum Vatter, het natürlech der Herr de Fortonie der Schluß zoge, es chömi ganz es aparti wilds Chriegsvolk derhär, und het no einisch jedes Schloß und jede Rigel nachegluegt, jedes Brätt im Täfel, jedi Platten i nere Muure, wo men öppis derhinder het versteckt gha.
D’Louise de Fortonie hätti sech gar nid gförchtet vor däm Chriegsvolk, wenn nid d’Angscht vo ihrem Vatter sech o uf ihres Härz gleit hätti. Warum hätt si sech sölle förchte? Ihre-n-isch no nie e cavalier begägnet, wo nid under ihrem charme sech zur üsserschte 248 Höflechkeit agsträngt hätti. Wo si aber du ihre Vatter het eis Versteck nam andere gseh undersuechen und ghört het, wie-n-er sy Dienerschaft instruiert, het si sech müesse säge, es syg öppis ganz Erschröcklechs im Azug, und es chönnti de Glägeheit gä, sy evangelische Gloube mit dem Läbe z’zale. Der gröscht Chummer het nere-n-aber nid d’Sorg um di eigeti Pärson gmacht. Ihri Gedanke sy vielmeh geng bi ihrem alte Fründ, dem vénérable Père Jérémie gsi. Si het sech ybildet, si und ihre Vatter syge hinder de dicke Muure vom Schloß sicherer als der Pfarrer i sym chlyne Hüsi zwüsche de Räbbärge. Daß under Umstände di dickschte Muure vor dene Schwyzer chönnte nahgä, isch nere gar nid z’Sinn cho. Si het ihrem Papa aghalte, me sölli der Pfarrer no ga i ds Schloß reiche; aber der Herr de Fortonie het sech dergäge verwahret, wie wenn er dermit di gröschti Gfahr uf ds Schloß lade würdi. Es sygi viel besser, het er gseit, der Père Jérémie blybi dusse, me suech ne dert weniger als bi ihnen im Schloß, und er wärdi scho öppen es Huli finde, wo-n-er sech drinne chönni ga verstecke. Im tiefinnerschte Härz aber het sech der Herr Baron di bitterschte Vorwürf müesse mache, und alli Bott het’s nen afa reue, daß er nid der Pfarrer i ds Schloß gnoh heigi. Wenn’s öppis Unguets mit ihm sötti gä — und das het me müesse förchte bim Père Jérémie, wo vor keim Große vo dieser Wält es Blatt vor ds Muul gno het — so hätt är, der Baron, i d’Ewigkeit yne nid Rueh vor de Vorwürf vo syr sälige Frou. Aber trotzdäm het er’s nid über sech bracht, der Pfarrer doch no ga z’reiche, je länger descht weniger, wil’s ja nümme lang het chönne gah, bis di erschte Soldaten arücke, wo’s de 249 müglecherwys no chönnte gseh, daß der Pfarrer i ds Schloß chömi.
Währeddäm der Herr de Fortonie sech däwäg hinder syne Muuren und Gitter g’ängschtet und plaget het, isch der Père Jérémie mit chindlech heiterem Gsicht under der Räbloube vor sym Hüsi gsässen und het di guldigi Herbschtsunnen uf syne dubwyße Haare la spile. Er het sech a d’Wand glähnt, d’Händ vor sech inenandere gleit und derzue halblut vor sech ane gseit: «Mes jours sont entre tes mains, Seigneur.»
D’Louise het ihren Underwysiger z’guet gkennt, als daß si hätti chönne gloube, dä Ma gang sech ga verstecke. Wie mängisch het er nere doch gseit, är wüßti nid, vor wäm er sech förchte sötti, der lieb Gott löj ja syne Chinder nüt gscheh, wo ne nid nötig und guet sygi. Wägz’trage gäb’s ja nüt us sym Hüsi, und wenn si-n-ihm sy arme murbe Lyb welle stäle, nu, so chönne si ne ja ha, es gang ihm jedefalls nid bös derby. — D’Sorg um e Pfarrer het d’Louise uf e Gedanke bracht, sym Rat z’folgen und ds Schloß mit allem, was drin und drum ume gwohnt het, der bsundere Fürsorg vom liebe Gott z’epfäle. Währeddäm ihre Papa geng no i Huus und Hof umegfahren isch und zu jedem Loch use gluegt het, wie wyt d’Soldate no syge, isch d’Louise flingg wie nes Reh di gwundeni Turmstägen uuf i ihri Schlafchammere gsprungen und isch dert a Bode gchnöilet. I ihrer heiligen Eifalt und Gwüssehaftigkeit het si sech nid dermit zfride gä, für sich und di eigete Lüt z’bätte, si het e ganze Chrischt welle sy, und drum het si o für di vermeintleche Finde bättet, der lieb Gott söll se vor böse Versuechunge bhüete, 250 und wenn er se-n-under das Dach füehri, so söll er mache, daß si nid nume Spys und Trank mit sech furt nähme, sondere no öppis, wo ne für Zyt und Ewigkeit zum Säge wärdi. Underdesse het me dunde gmerkt, daß d’Louise verschwunden isch und het se-n-an allnen Orte gsuecht, und der Herr Baron isch scho uf d’Idee verfalle, si sygi gwüß zum Pfarrer gloffe. Er isch scho uf em Sprung gsi, se sälber derthi ga z’sueche, wo juscht us em nächschte Chrachen obehär dem Schloß di erschte Soldaten uftouchet sy. Jitz het der Herr de Fortonie schier der Chopf verloren und drüber vergässe, öpper na syr Tochter usz’schicke. Es isch numen e chlyne Vortrupp gsi, wo voruus cho isch, für d’Gäged cho az’luegen und Wasser z’sueche. Vor luter Angscht isch der Baron willfährig worde wie ne Chammerdiener und het sälber dene Lüte zeigt, wo si Wasser finde. So isch es du gscheh, daß, wo der Oberscht von Erlach mit sym Stab isch cho z’ryte, der Herr de Fortonie nid emal grad zur Hand gsi isch. Derfür isch sy Tochter ganz harmlos under em Hoftor erschinen und het di Herre grüeßt. Si het se so holdsälig und fründlech agluegt, daß nere niemer öppis hätti dörfe zleid tue, o wenn das Chriegsvolk i böser Absicht ga St-Sulpice cho wäri. Ohni lang z’frage, isch der Oberscht mit syne Begleiter i Schloßhof yne gritten und het agfange syni Befähle gä für d’Underkunft vom Regimänt. Syni Adjutante sy scho druff und dranne gsi, wieder dervo z’ryte, so chunnt der Herr Baron cho z’springe. D’Angscht het ihm us allne Pore vüregluegt, so daß di Offizier schier hei müesse lache. Für emel ja nüt z’versuume, het er syni militärische Gäscht mit umständlecher Höflechkeit gheißen absitzen und se-n-i 251 ds Schloß yne komplimäntiert, für ne Spys und Trank ufz’stelle, währeddäm er syni Chnächte gschickt het, d’Roß vo dene Herre ga versorge. I länge Züge hei d’Offizier dä chöschtlech Wy, wo nen isch ufgstellt worde, trunke. Aber trotz ihrem Riesedurscht hei si nöue, eine wie der ander, Zyt gfunde, uf ds Töchterli vo ihrem Gaschtgäber übere z’schile, und alli hei sech mit Blicke dütet, wie guet das ne gfalli. Me het d’Louise welle mache zum Tisch z’sitze, aber das isch ne nid grate. Im Gägeteil, si het uf das hi d’Flucht ergriffen und i Hof use welle, ga luege, was es dusse gäbi — me het vo dert här es Glöuf ghört und chönne merke, daß ds Regimänt aglanget isch. Wo si dür e Gang vüre springt, versperrt nere-n-uf der Stäge, grad dert, wo si ne Boge gmacht het, e große stämmigen Offizier eso ungsinnet der Wäg, daß si-n-ihm völlig i d’Arme gflogen isch. Si het vor Chlupf afa zitteren und en Uswäg gsuecht, für z’flieh. Der Offizier het en Ougeblick Miene gmacht, se wellen a sech z’zieh und se mit mene Müntschi z’strafe für e Mupf, wo si-n-ihm gä het. Aber ihres vornähme Wäsen und d’Angscht i ihrne schönen Ouge hei ne gstellt, und er het nere galant Platz gmacht, für se düre z’la. Wie nes Vögeli isch si dervo gflogen und het sech in e schattigen Egge vom Hof gflüchtet, für dert ga z’verschnubbe. Und jitzen isch’s nere ganz kurios z’muet gsi. Dä Offizier isch nere so dütlech wieder vor d’Ouge cho, wie wenn er da vor nere stüend. Es isch öppis Merkwürdigs i däm sunneverbrönnte herte Soldategsicht gläge, öppis eso Tiefs, Wehmüetigs, schier Fieberigs i dene dunklen Ouge, und di ryche wällige Haar, wo drum ume gflosse sy, hein ihm öppis Großes gä.
252 Underdessen isch es uf der Straß und um ds Schloß ume läbig worde gsi. Offizier sy im Schloß y und uus gange, und z’truppelewys sy d’Soldate hin und här marschiert, so daß e Stoubwulke bald d’Luft gfüllt und sech uf di viele schöne Blueme vo der Louise de Fortonie gleit het. Uf em Fäld hinder em Schloß sy i länge Reie d’Waffe zu Pyramiden ufgstellt worde. Mit Cheßle sy si hin und här gloffe, hei Wasser und Holz zuechetreit, und bald het sech mit der Stoubwulke der Rouch vo vielne Chochfüür vermischlet. Hinder mene Burehuus isch gmetzget worde, und vo de bagage-Fuehrwärk, wo jitz mit Gebrüel und Geiselchlepfe der Bärg uuf sy gfüehrt worde, het men allergattig uf e Biwakplatz gschleipft. Zwüsche de Böum düre het me gseh, daß e ganzi Trybete Soldate sech im große Fischweier umebalget het, wo am Fueß vom Schloßbärg i mene chlyne Täli glägen isch. Sobald daß ds Fleisch i de Cheßle gsi isch und ds Wasser brodlet het, het es zringsetum uf de Matten und under de Böum afa johlen und singe, und di Soldate, wo me vor nere halbe Stund no het gmeint, si sygen am Zsämefalle vor Müedigkeit, Stoub und Durscht, hei agfange, ihri Chräft i mene Hoselupf z’mässen und sech under allerhand Gspaß am Boden umetröhlt. So luschtig het sech d’Louise de Fortonie ds Soldateläbe nid vorgstellt gha, und si het sech gfragt, warum me sech eigetlech vor dene Lüt eso gförchtet heigi.
Es het vil gä z’luege der sälb Namittag. Zringsetum um ds Schloß isch ds luschtigscht Läbe gsi, und me hätti zu glycher Zyt uf allne vier Syte möge sy, für nüt z’versuume. Derzue het’s mängi Glägeheit gä, dene Chriegslüten e chlyni Gfelligkeit z’erwyse. D’Chnächten 253 und Meitli vom Schloß hei nume niene möge gcho. Mänge Schranz isch umegmacht, mänge Chnopf agnäjt worde. Aber frylech, e Lehrplätz für gueti Manieren isch das Fäldlager nid gsi, und di veieliblauen Ouge vo der Louise hei mängs z’gseh übercho, wo si bis jitze no nid gwüßt het, daß es der Bruuch isch under em ruuche Volk. Si het für guet gfunde, sech wieder hinder d’Gitterfänschter vom Schloß z’verzieh. Na ihrem liebe Père Jérémie ga z’luege, isch nere jitz, wo-n-es doch liecht wäri müglech gsi, merkwürdigerwys gar nid z’Sinn cho. Derfür aber het si, ohni daß si’s weder sich sälber no öpper anderem zuegä hätti, der Gwunder plaget, öb dä schön groß Offizier, mit däm si uf der Stäge zsämegschossen isch, no dinne sygi. Ds ganze Schloß isch voll Bratisduft gsi bis vor d’Hustüren use, und d’Dienerschaft isch i de Gäng umegschosse, daß es ein dunkt het, me sötti niene sy. D’Louise het natürlech zerscht ihre Vatter gsuecht und het nen im Rittersaal gfunde, wo-n-er bald den Offizier Uskunft, bald syne Chnächte Befähle gä und derby rächt heiter und vergnüegt usgseh het. Ohni z’welle, het er vor öppe nere halbe Stund mit menen einzige Süüfzer di heiterschti Stimmung under denen Offizier agmacht. Er isch ihm etwütscht, wo-n-er dür fürsorglech usdänkti Fragen usebracht het, daß sy Yquartierung us fascht luter ehrleche Proteschtante zsämegsetzt sygi. Und jitz isch er natürlech Proteschtant under Gloubesbrüeder gsi, schöner nützti nüt; me hätti chönne meine, er gäbi jede Tropf Wy und jedes Schybli Wurscht numen us Gloubesyfer. Er het’s eso dütlech la merke, wie’s ihm glugget het, daß d’Offizier eis Mal über ds andere sech Blicke zuegworfen und sech chöschtlech über ihn amüsiert 254 hei. Sobald d’Louise-n-under der Türen erschinen isch, het sech der Ton vo der Gsellschaft e chly veränderet. Nid daß öppe di Herre sech irgedwie geniert hätte, aber eine um en andere het geng wiederume di nätti Tochter müesse gschoue. E jede het sech Müej gä, nere-n-öppis Artigs z’säge, und dadrob hei si e chly der Wy und di gröberi Tonart vergässe. Der Herr de Fortonie het nütdeschtweniger für guet gfunde, sy Tochter e chly i der Neechi z’bhalte. Si het sech uf d’Armlähne vo sym fauteuil gsetzt, und är het wie zum Schutz sy Arm um di schöni schmali Gstalt gleit. Vo däm sichere Plätzli uus het d’Louise mit hällem Vergnüegen ihri Blicke vo eim zum andere vo dene Herre la spazieren und isch uf ihri artige Gspäß mit luschtigen Antworten ygange; aber wieder und wieder het si in e tiefi Fänschternischen yne gluegt, wo dä eint, mit däm si so ungschickti Bekanntschaft het gmacht gha, i mene hälle Strahl vo der Abedsunne gsässen isch und schynbar geng zum Fänschter uus uf ds Fäldlager abegluegt het. Aber — es isch doch merkwürdig gsi — jedesmal, wenn si wieder dert übere gluegt het, so het der Offizier hurti syni große schwärmüetigen Ougen uf ds Fänschter grichtet. Si het also chönne merke, daß er zwüschenyne geng si i den Ouge bhalte het. Hätti d’Louise de Fortonie d’Wält und d’Möntschen e chly besser gkennt, so hätt nere das öppis Bsunders gseit, daß dä Ma nid wie syni Kamerade sech neecher zueche gla und o nid emal vom Fänschter uus öppen es Wort zue nere gseit het. Aber si het no nid gwüßt, daß men us mene preßtvolle Härz nid cha use rede, solang e Mängi Lüt umewäg sy, wo us läärem Härz use schwätze. Di anderen Offizier hei sech gar nüt um ihren 255 einsame Kamerad gschine z’kümmere, und so isch es würklech o gsi, si hei dänkt, er sygi müed oder schlächter Luun, oder hei sech o gar nüt derby dänkt.
Es isch lut und lärmig zuegange, und Hunderti vo Wort sy gfalle, wo niemer druuf g’antwortet het. D’Gsellschaft isch sech nid füf Minute glych blibe, und d’Saaltüren isch a däm einte Namittag meh uuf und zuegangen als mängisch i nere ganze Wuche. Was d’Offizier underenandere gredt hei, het natürlech weder d’Louise no ihre Papa verstande, es isch e Sprach gsi wie grobs Grien, aber o guethärzig wie nes alts Chilcheglüt. Um d’Näme vo dene Herre hei sech der Schloßherr und sy Tochter nid gkümmeret, si hei ne sältsam tönt und keine het dem anderen e Titel gä, wo me sech öppis druus hätti chönne mache, ussert öppe Colonel und Capitaine. Aber wie ne Blitz isch es der Louise dür d’Ohre gfahre, wo der Oberscht i di sunnigi Fänschternische grüeft het: «Wendschatz!» Der Ufgrüeft het sech höch ufgrichtet und isch zum Oberscht cho, für ihm e Befähl abz’näh. Jitz isch er hert vor der Louise gstande, het aber nid gschinen uf se z’achte. Er het nere so halb der Rügge gchehrt und offebar scharf ufpasset uf was ihm der Oberscht gseit het. Der Oberscht hingäge het de ds Gfüehl gha, der Houpme Wendschatz losi nume mit eim Ohr und heig syni Gedanken anderswo. Er het settigs nid chönne lyden und het scharf und lut mit sym Undergäbene gredt, für ne machen Achtung z’gä. Wo-n-er mit sym Befähl isch fertig gsi, het sech der Houpme rächtsum dräjt und isch der Türe zue gange, und im Umdräje het er d’Louise mit mene Blick agluegt, wo dür alles düre gangen isch. Das isch alles z’mitts i mene lute 256 Dürenand vo Stimme gscheh, so daß niemer druuf g’achtet het als dem Baron sy Tochter. Di anderen Offizier, wo derwähred uf se-n-ygredt hei, hei gmerkt, daß si gar nid uf se lost, und si het o würklech dä Ougeblick uf nüt anders Achtung gä als uf en Oberscht, wo, chuum daß sech der Houpme Wendschatz von ihm zrüggzoge gha het, halblut zum Baron de Fortonie gseit het: «Il est malade, celui-là.» Uf d’Frag, was ihm de fähli, het der Oberscht brichtet, der Houpme Wendschatz heigi, göb wie me ne gwarnet heigi, der Bruuch, bi der gröschte Hitz a jedem Brunne Wasser z’trinke. Das gangi äbe so, wenn men am Abe geng der Letscht uuf sygi und meini, es sygi e Sünd, nid ds letschte Tröpfli vom Maß z’trinke, wo eine mög erlyde. Für dä Ma sygi der schwär französisch Wy ds Verderbe. Es sygi jammerschad um ne, vowäge der tüechtigscht Offizier vom Regimänt syg’s de, und alli heige ne gärn, wil er bi aller Freud am Dienscht gäge jede guethärzig und fründlech sygi. Der Oberscht isch underbroche worden und het sech mit menen anderen i ds Gspräch ygla. Bald druuf isch er ufgstanden und use gange, und hinder ihm het sech der Saal gläärt. Der Herr de Fortonie und sy Tochter sy in e Fänschternische gstanden und hei dem Trybe zuegluegt, wo under de Fänschter vom Schloß sech abgspilt het. Bald het der Houpme Wendschatz d’Ufmerksamkeit vo dene beiden uf sech zoge. Me het ihm ganz guet agseh, daß er sech Gwalt atuet, für nid la z’merke, daß ihm öppis fähli. Vo Zyt zu Zyt het er sech gschüttlet, wie wenn’s ne würdi früüre, währeddäm doch alli di Soldate ds luter Wasser gschwitzt hei. Er het sy Kompagnie la aträtten und isch der Front nah gange, für 257 d’Lüt z’muschtere, und derby het me gseh, mit welem Reschpäkt di Mannen ihre Houpmen agluegt hei. Aber chuum het er synen Underoffizier d’Befähle gä gha, so isch er müed und matt under e nächschte Boum ga sitze. Das isch sünsch nid sy Bruuch gsi. Me het ne nie gseh sitze, solang daß d’Mannschaft a der Arbeit gsi isch.
So isch der Namittag verstriche, d’Sunnen isch hinder de waldige Bärge verschwunden und um ds Schloß här isch es uf eismal still worde, wil ds Chriegsvolk sech i syni Nachtquartier verzoge het. Uf d’Yladung vom Baron hi isch der gröscht Teil vo den Offizier i ds Schloß cho und het sech mit großer Luscht a Tisch gsetzt, wo men ändlech uftreit het, was scho der ganz Namittag mit appetitlechem Duft d’Gäng het erfüllt gha. Der Baron und sy Tochter hei o müesse zuechesitze. Si hei’s müesse la gscheh, daß zwee galanti Offizier ihri schöni Wirtin zwüsche sech yne hei mache z’cho. Über Längizyti het si nüt gha z’chlage, wenn scho der Houpme Wendschatz, wo vis-à-vis vo nere gsässen isch, chuum es Wort gseit und nume mit syne fieberigen Ouge nere sy Ufmerksamkeit erwise het. Es isch je länger descht luschtiger und läbiger zuegangen und jedefalls ganz anders als es hüttzutag a nere settige chriegerische Tischete zuegieng. Mir würden is bsägne, wenn mer eso öppis gsäche. Ds sältmal het me näbe de Löffel und de Mässer keis anders Instrumänt bruucht als di füfzinggigi natürlechi Gable, öppen am Hof z’Paris het men afange di richtigi Gable gkennt; so absyts vom große Verchehr hingäge het me no nüt dervo gwüßt. Aber me wär lätz brichtet, wenn me meinti, si heige deßtwäge keini Maniere gha; es sy bloß e chly 258 anderi gsi, wo villicht nid minder charme hei gha als di hüttzutägige. So het meh als eine vo denen Offizier mit verliebte Blicke der schöne Hand vo der Mademoiselle de Fortonie zuegluegt, wie si suber und gattlech ds Brot i d’Schüßle tünklet oder es Hähnelibei under di schöne wyße Zähnd vo ihrer Herrin gfüehrt het. Müeßt üsereis däwäg ässe, so wäri ds erschte, was me begährti, e Serviette. So öppis het’s aber ds sältmal erscht rächt nid gä. Me het halt, was a de Finger bliben isch, uf müglechscht gattlechi Art abgschläcket und d’Finger am Soum vom Tischtuech, wenn nid a de Hosen, abtröchnet. Settigi Brüüch hei natürlech o Glägeheit gä zu allerhand meh oder minder fyne Gspässe. Grad gar wohlgläbt dranne het zum Byspiel d’Louise de Fortonie nid, wo nere-n-eine vo ihrne galante Tischnachbare, wo hütt der schwär Landwy bsunders guet gfunde het, undereinisch d’Hand nimmt und nere ds Bratis-jus vo de Fingerbeeri abmüntschlet. Der Houpme Wendschatz isch toub worde wie nes Bieli dadrüber und hätti däm Kamerad am liebschten eis greckt; aber er isch eso müed und gschlage gsi, daß er nid di mindischti Luscht na Händel gha het.
Es sy nümmen alli wie uf Fäcke gange, wo si ihri Schlafplätz sy ga sueche. Di Letschte, wo use sy, hei unden a der gwundene Stäge vom Turm eine vo de höchere Herre (vom Rößlispiel, sieg me hüttzutag) gfunde, wie-n-er geng am Seili zoge het, wo statt mene Gländer der Wand nah ufegangen isch. «Syd Dir no nid wyter cho?» hei si ne gfragt. «He äbe ziehn i scho bald e halb Stund dranne», antwortet er, «aber es chunnt niemer cho Bscheid gä.» — «Das isch drum keis Lüti, das isch ds Gländerseili!» Ihrere zwee hei ne du 259 under den Arme gnoh und mit ihm ufe welle. Dem Byschte nah hätti me chönne meine, es wärdi da züglet und me bühri ne Trog voll Dublone d’Stägen uuf. Zletscht und am Änd bringt men alles zstand. Wo si sech du alli drei so rächt brav a däm vermeintleche Lütizug gha hei, isch du ändlech öpper d’Stägen abcho: en Oberschtlütenant und zwee g’eichti Houptlüt, aber alli drei hindertsi.
Wo z’morndrisch an es paar Stägetritte Bitze gfählt hei, het me dem Baron excuses gmacht und gseit, die syge mit Bärnerschädlen abgsprängt worde. «Comment, par des crânes bernois?» het er gfragt und Ouge gmacht wie Pfluegsredli. «Mais oui», het me ne du brichtet, «c’est une des originalités de notre pays.»
Natürlech sy d’Chatzejämmer z’morndrisch nid rar gsi. Aber am übelschte zwäg isch dä gsi, wo am Aben am wenigschte het trunke gha, der Houpme Wendschatz. Me het nen under em Vordächli vo der Kapälle vo St-Sulpice gfunde, uf mene Bank. Der Chopf het er vorabe la hange, daß ihm di schwäre schwarze Haar ds Gsicht halb zuedeckt hei. Der Huet isch vor ihm am Bode gläge. D’Chinder vom Dorf, wo ne dert gfunde hei, hei gmeint, er heigi öppe z’viel trunke. Si sy’s dem Pfarrer ga brichte, und dä isch cho luege, was mit däm Ma sygi.
Dem Junker Berchtold isch es gsi, er sygi z’Hünige, uf em Bank gäge Rosegarte, und der Stöphi sygi zum Fänschter uus gchlätteret und sitz ihm uf em Äcke, wie’s öppen i syne Buebejahre gscheh isch. «Hör uuf!» het er im Schlaf gseit und mit den Arme sech gwehrt. Da gangen ihm d’Ougen uuf, und ds erschte, was er gseht, sy d’Schnalleschueh vo menen alte Ma, 260 wo vor ihm steit und ihm d’Hand uf d’Stirne leit, für ihm der Chopf e chly ufz’ha. Dem Junker schießt es blitzgschwind dür e Chopf: der Pfarrer Gryph! Und dermit geit ihm es fründlechs Lachen über ds Gsicht. Aber statt der sonore Stimm vo sym längschtes gstorbenen Underwysiger, schlat e frömde, fyne Ton i sys Ohr.
«Vous êtes malade, mon ami.»
En ehrwürdige Greis mit länge wyße boucles, im schwarze Gwand vo mene Pfarrer, steit vor em Junker und richtet es paar Ougen uf ne, so glänzig und klar, wie wenn si mit Diamant überzoge wäre. I mene Ring um ihn ume het e Kuppele barfüeßigi Chinder vo allne Größene der Junker aglotzet. Dä isch jitz erscht z’grächtem erwachet. Es het ne geniert, daß si ne da so gfunde hei. Für der Pfarrer nid länger i der Meinung z’la, daß er öppe hie i mene Ruusch ygschlafe sygi, het er ihm sy Huet, wo dä guet alt Herr het ufgläse gha, us der Hand gnoh, nen ufgsetzt und sech ufgrichtet, für mit dem Pfarrer wyter z’gah. Aber chuum isch er es paar Schritt wyt mit ihm gange gsi, so het’s ne wieder dunkt, er heigi es furchtbars Gwicht uf em Äcke. Er het gmerkt, daß ihm syni Sinne wei schwinde, und i der Angscht z’falle, dem Pfarrer der Arm über d’Achsle gleit. Der Pfarrer het grad gmerkt, daß er dä groß Ma nid mög ebha. Mit Müej und Not isch es ihm no glunge, ne so wyt z’hinderha, daß er nid z’ruuch z’Bode cho isch. Und jitz isch der Junker Wendschatz am Wägbort glägen und het mit glesigen Ougen i d’Luft use gluegt, ohni nes Wort chönne z’säge. Dütlech het er no ghört, daß uf der Straß unde Trummler und Pfyffer e Marsch ufgspilt hei, und het sech agsträngt, 261 für wieder ufz’stah. Ds Letschte, was er no ghört het, isch gsi, daß der Pfarrer gseit het: «Restez tranquille, je vais chercher du secours.» Druuf isch es Nacht worden um ihn ume, es isch ihm gsi, wie wenn me ne mit mene schwarze Tuech würdi zuedecke, und er het gar kei Chraft i sech gspürt, für sech dergäge z’wehre.
Dem Pfarrer Dupuy isch es gar nid liecht gmacht worde, der Junker Wendschatz under Dach z’bringe. Es sy wohl Lüt cho luege, aber allne het es gruuset, ne zue sech z’näh. Me het e gräßleche Gruuse gha vor so frömde, chrankne Lüte. Wie mängisch isch es gscheh, daß settigi ne Süüch a menen Ort ygschleipft und ganzi Familie z’Grund grichtet hei! So isch dem Pfarrer gar nüt anders blibe, als der Junker mit Hülf vo syr alten Ufwärteren und paarne Buebe zu sich i ds Huus z’näh. Natürlech het me du Bricht gmacht im Schloß. Der Fäldschär isch mit dem Fahnejunker Stämpfli cho luege, was es dem Houpme gä heigi. Er het nid lang bruuche z’undersueche, d’Lagerchrankheite syn ihm z’guet bekannt gsi. Er het der Chopf gschüttlet und gseit, das chönnti es böses Fieber gä, me müessi halt der Patiänt hie la ligen und ihm sy Ufpasser da la. Nid lang nachhär sy di beide no einisch cho und hei der Bärger Chrischte mitbracht. Der Fäldschär het ne brichtet, wie-n-er sy Houpme sölli pflege, und der Stämpfli het mit Tränen i den Ouge dem Pfarrer aghalte, er söll emel de Sorg ha zu sym liebe Junker Wendschatz. Me het dem Pfarrer nid emal chönne säge, wohi daß ds Regimänt marschieri; sogar der Oberscht het nid meh gwüßt, als daß es nach Spanien yne gangi. Der Bärger Chrischte het dem Houpme 262 syni Habsäligkeite vom bagage-Wage greicht, und währeddäm ds Regimänt rum rum rum bidibum i nere Stoubwulke verschwunden isch, het er dem Junker sys läderige Fällyse der Bärg uuf zum Pfarrer treit.
Vieli, vieli Wuche lang isch der Junker Berchtold under em Obdach vom Pfarrer Dupuy zwüsche Läben und Tod ghanget. Ds Allerböschten isch zwar na den erschte vierzäh Tag überstande gsi; aber eis Mal über ds andere het’s ne vo neuem packt, und er isch so vo Chräfte cho, daß er gar nümme het dörfen erwarte, wieder z’grächtem gsund z’wärde. Was ihm aber geng wieder düreghulfe het, das isch di einzigartigi Gaschtfründschaft vom Herr Jérémie Dupuy gsi. Der Junker isch nid mängisch erwachet, ohni daß dä ehrwürdig Greis näbe sym Bett gsässe wäri, und er het ne so mängisch ghöre bätte, daß er sech afange gseit het, es sygi grad, wie wenn ds ganz Läbe vo däm Ma es ununderbroches Gebätt wäri. Z’zytewys het der Pfarrer beidne Schwyzer müessen ufhälfe, vowäge der Bärger Chrischte het o syni Tage gha, wo-n-er vor Längizyti und Heiweh ds luter Wasser pläret het. Wuchelang het der Junker nume hie und da nes paar churzi Sätzli gseit; di meischti Zyt isch er dagläge, wie wenn nüt meh i der Wält nen öppis agieng. Es isch aber nid gsi, daß er öppe nüt hätti möge dänke. Im Gägeteil, fascht meh als di lyblechi Chrankheit het ne das zwäggnoh, was er i der Seel het müesse düremache. Under ändlose Quale het er sys ganze bishärige Läben a sech la vorby gah, und alles isch ihm schwerzer und truuriger vorcho als je. Es unsäglechs Heiweh na sym Hünige het ne gmarteret; alli Ougeblick isch ihm der Pfarrer Gryph wieder vorcho, und er het sech abgmüeit, i syne 263 Gedanke wieder zsämez’bringe, was dä-n-ihm ds sältmal gseit het, wo-n-er ihm isch ga adieu säge. Und o das isch ihm mängisch wieder dür e Chopf gange, was ihm der alt Buur vom Stulle gseit het. A Großvatter het er nid gärn dänkt. Wenn er ihm scho het vergä gha, so het’s ne doch geng wieder plaget, daß si nid i besserem Friden usenandere cho syge, und villicht syg är sälber da dranne meh d’Schuld als der Großvatter. Het er a d’Frou Kätheli dänkt, so isch ihm der ganz Jammer um sy verloreni Herrschaft grad no einisch so groß vorcho. Aber alles das hätt er no wellen überwinde, wenn’s ihm nid jitze no lätz gange wär mit dem Chriegsdienscht. Daß er dem Vatter sys Schwärt wieder ga Hünige zrügg gschickt het, het ne nid greut, wil er sech het dörfe säge, daß er trotzdäm sy Soldatenehr unverdorbe bhalte heigi. Aber jitzen isch ja allem nah sy militärischi carrière o z’Grund grichtet gsi, und so het er i aller Wält nid gwüßt, was no us ihm wärde söll. Es het Stunde gä, wo-n-er nüt anders begährt het als d’Ouge zuez’tue und z’stärbe. Mängisch isch e Groll und e Bitterkeit über ihn cho, daß er völlig der lieb Gott verchlagt het. Für was eigetlech o ne Möntsch sech sölli müesse dür ds Läbe düre plage, wenn ihm doch alles wäggnoh wärdi, wo-n-er derfür mitübercho heigi? Nume zwo Sache het es gä, wo vo Zyt zu Zyt ihm wieder der Begähr nam Läbe gweckt hei: di lysi Hoffnung, wieder zu sym Regimänt z’chönne und vor em Find öppis dörfen usz’richte, und de d’Erinnerung... an es paar wundervolli blaui Ouge, wo ne no zletscht vor der Chrankheit eso lieb agluegt hei.
Ei Tag, wo-n-er eso rächt i schwarzi Gedanke sech het verlore gha, und offebar steiunglücklech drygluegt 264 het, nimmt ihm der Papa Jérémie d’Hand und fat fründlech mit ihm afa brichte. «Dites-moi, mon ami», het er ihm gseit, «d’où venez-vous, quelle est votre patrie?»
Da chunnt’s dem Junker us der tiefe Fyschteri vo syne Gedanke mit mene gwüsse Trotz über d’Lippe: «Ma patrie? je n’ai plus d’autre patrie que mon drapeau. J’erre par le monde jusqu’à ce que je trouve ma tombe.» Chuum syn ihm di Wort etwütscht gsi, so het’s ne greut. Er het nüt anders erwartet, als daß er e Strafpredig überchömi. Aber statt däm het ihm der Père Dupuy ganz zärtlech d’Hand drückt und gseit: «Heureux ceux qui n’ont pas de patrie sur cette terre, car ils sont bourgeois des cieux.» Uf das hi het der Pfarrer es Chehrli gschwige, wie wenn er der Patiänt wetti la drüber nachedänke, und du het er meh eso für sich gseit:
«Etranger sur la terre,
Je marche avec bonheur
Vers la maison du Père,
Vers la demeure où m’attend le Seigneur.»
Und wieder het er es Chehrli gschwige, jitz offebar i syni eigete Gedanke versunke, bis er syni Ouge dür ds Fänschter gäge blaue Himmel ufe lat lüüchten und furtfahrt:
«Oh! quand sera-ce
Que face à face,
Pour toujours près de toi,
Je te verrai, mon Roi?»
Der Junker het dadruuf nid chönnen antworte. Afange het’s ne dunkt, es wäri es Unrächt, wenn er di heiligi Stimmung vo däm Ougeblick mit menen Ywurf 265 würdi dürbräche, und derzue isch es ihm gar nid um Widerspruch z’tüe gsi. Was der Pfarrer gseit het, het ihm wohlta und ihm gä z’dänke. Und wie wenn er jitz i dene Sprüch öppis erlickt hätti, wo-n-er sech dranne chönnti ufrichte, het er vom Pfarrer ghöische, daß er ihm das Lied no einisch vorsägi. Und vo denn ewäg isch es du dem Junker sy Erholung worde, dem Pfarrer zuez’losen und ihm syni Lieder nachez’säge. Geng no sy zwüschenyne di schwarze Gedanke Meischter worden über ihn; aber währeddäm er früecher sech mit mene gwüsse Bedürfnis drinnen ergange het, isch er ne jitze gärn ertrunnen und het i de Lieder und Sprüch, wo der Pfarrer ne glehrt het, es Mittel gfunde, für us der Fyschteri a d’Heiteri z’cho.
Der Pfarrer het ihm no mängi settigi Underwysung gä, und alles, was er ihm gseit het, isch uf e Troscht für di Heimetlose gstimmt gsi. Ihm, dem Pfarrer, isch ekei Täxt so guet gläge, wie äbe grad dä, wil är sälber nah-ti-nah alles das het verlore gha, was öppe de Möntsche ds Läbe lieb und wärt macht. Me hätti wyt chönne springe, für ne Möntsch chönne z’finde, wo so vo allem losglöst gsi isch, wie der Vatter Jérémie Dupuy. Er het sym Patiänt nah-ti-nah sy Läbesgschicht erzellt und ihm geng wieder gseit, trotzdäm er alles heigi müesse dragä, wett er nid, daß es ihm anders ergange wäri, vowäge nume so syg er zu däm herrleche Fride cho, wo jitze sys Härz so usgfüllt heigi, daß er no den andere Lüte dervo chönni gä. Sys Läbe sygi erscht vo denn ewäg fruchtbar worde, wo-n-es na syr eigete früechere Meinung sygi brochen und verlore gsi. Er het dem Junker verheiße, er wärdi juscht grad dür das, daß ihm der lieb Gott die Wääge vermacht heigi, 266 wo-n-er gärn gange wäri, für syni Mitmöntschen e bsundere Wärt übercho. — I däm Ougeblick het der Pfarrer nid dra gsinnet, daß är sälber no nid sys Letschte het dra gä gha, und daß er trotz sym höchen Alter no einisch mit der Tat wärdi müesse bewyse, was er jitz dem Junker het gluegt verständlech z’mache.
Der Houpme Wendschatz und sy Chnächt hei so der Winter müesse la verstrychen und hei jitz einisch meh vo der Längizyti glitten als vo de Chriegsstrapaze. Aber jedes Chind hätti dem Junker agseh, daß er ds Reise no nid mögti verlyde. Me het ne sogar no nid zur Stuben uus gla, wo scho der Früehlig wieder dür ds Land gstrichen isch und di erschte Bluemen usgstreut het. Isch es der Früehligsluft gsi oder der Bärger Chrischte, wo jitze fascht alli Tag dem Rekonvaleszänt es Gschirli mit früsche Bluemen uf d’Fänschtersimse gstellt het? Der Junker het e Zytlang gmeint, es sygi dem Pfarrer sy Ufwärtere, di alti Philomene, wo das machi. Der Erscht, wo gmerkt het, wohär di Blueme chöme, isch der Bärger Chrischte gsi. Er het däm gheimnisvolle Gascht ufpasset und bald etdeckt, daß syni Spuren i ds Schloß abe gfüehrt hei. Er het’s gwüßt z’reise, daß er der Louise öppe begägnet isch und isch überglücklech gsi, wo si nen einisch z’Red gstellt het, wie’s sym Houpme gangi. Vo denn ewäg het sech e gwüssi Fründschaft zwüschem Bärger Chrischten und der Louise de Fortonie agspunne. Di Beide hei jitze zsämegspannet, für dem Junker alles mügleche zuez’ha, wo-n-ihm het chönne wohltue. Bald syn es Blueme gsi, bald es guets Plättli us der Schloßchuchi, bald es guets Chrüegli Wy. Und wil der Junker no kei Riesen-Appetit gha het, so isch es dem 267 Chrischte derby o nid schlächt gange. Dem Houpme Wendschatz wär d’Chrankestuben eigetlech scho lang z’äng worde, und er wäri sicher scho lang usgfloge, hätt er nid gwüßt, daß sobald er a d’Luft usechäm, das Vögeli ygsperrt würdi, wo-n-ihm meh und meh d’Freud am Läbe wieder gweckt het. So isch er geduldig i syr Chefi blibe, het gfolget wie nes Chind, aber o wieder afa Plän spinnen i di wyti Zuekunft. Größer und größer isch sys Verlange worde, der schöne Spänderin vo allne dene guete Sache chönne z’danke. Aber da isch guet derfür gsorget gsi, daß es nid het chönne gscheh. Der Père Jérémie het dem Herr Baron tüür und fescht müesse verspräche, sy Tochter nid wellen i d’Nächi vo sym Patiänt z’la, nid daß der Herr de Fortonie öppe gfürchtet hätti, dä aventurier us em Gletscherland chönnt ihm sy Tochter etfüehre, aber vowäge der Asteckung. Nid emal dür ds offene Fänschter het me se la yneluege, damit si emel ja nid in e böse Luft chömi. Und so het einschtwyle no der Bärger Chrischte müesse der postillon d’amour mache. Er het’s natürlech no so gärn gmacht, numen isch es de mängisch e chly grobhölzig usecho. Ei Tag isch es dem Junker etwütscht, z’säge, wenn er doch o nume d’Stimm vo der Louise wieder einisch z’ghören überchäm. Flugs het sech der Chrischten uf d’Strümpf gmacht und het der Mademoiselle de Fortonie brichtet, was sy Houpme für ne Wunsch heigi; aber die het ihm gseit, si wüßti nid wie das astelle. Der Chrischte hingäge het geng Rat gwüßt und seit nere: «He, schantez lui ungpö.» Zerscht het d’Louise derglyche ta, si well nüt dervo wüsse, und der Chrischte furtgschickt. Aber ewig schad isch es, daß niemer sys Gsicht het chönne 268 konterfeie, wo-n-er z’morndrisch us der sunnige Räbloube, wo zwar no nüt Grüens dranne gsi isch, di früschi Stimm ghört es Lied singe. Er isch juscht dranne gsi, der Ufwärtere vom Pfarrer hälfe z’gartne. Aber scho bim erschte Ton het er ds Jäthouli la ligen und isch dervo düüßelet, für am Husegge ga z’lose. Vo wytem hätt men ihm agseh, daß es ne schier versprängt het, irged öpperem z’säge, das heig är jitz agreiset.
Der Junker het nid übel d’Ohre gspitzt ob däm Ständli; aber trotzdäm ’s ender es melancholisches Lied isch gsi, het’s ne schier glächeret. Was het si-n-ihm gsunge: «Etranger sur la terre...» Der Junker het se-n-im Verdacht gha, si heig sech nid trouet, vor de Fänschter vom Pfarrer öppis Heiterers z’singe. Andächtig het er glost bis zum letschte Värs; aber du hätti ne kei Gwalt chönne verhindere, ds Fänschter ufz’tue und über d’Simsen use z’lige. O wie wohl het ihm da der Sunneschyn und di früschi Luft ta!
Ds Chlingele vom Fänschter het ne verrate, und scho het d’Sängerin welle dervo springe, aber wo-n-er se-n-agredt het, het si’s doch nid über sech bracht, ihm der Rügge z’chehre. Si isch uf ds Gländer vo der Loube gsässe, het ne fründlech grüeßt und ne gfragt, wie’s ihm gangi, und är het profitiert, für nere z’danke. Daß der Junker se gfragt het, warum si nid öppis Heiterers singi, het nere’s gar nid chönne. Er het’s scho ihrnen Ougen agseh, wo ne groß und verwunderet agluegt hei. Es isch gar kei Zuefall gsi, daß si-n-ihm grad das Lied gsunge het, und si het’s o nid dem Pfarrer zlieb ta; aber dür e Père Jérémie het si scho alles erfahre gha, was der Junker über sys Schicksal het la lut wärde. Und so het si sech das juschtemänt usdänkt gha und 269 het das Lied um so lieber gsunge, wil es ihre sälber so viel bedütet het. Das het si du dem Junker Wendschatz o gseit. Und jitze het er sech no meh verwunderet. Es nähmi ihn o wunder, het er gseit, was si für ne Grund hätti, settigi Lieder z’singe. Wenn men i so mene Schloß wohni, a mene so schönen Ort, so liebi Lüt um sech ume heigi, wo eim nume so uf de Hände trage, sötti me doch eigetlech ds Gfüehl vo Heiweh gar nid kenne. Schöners gäb’s ja nüt uf der Wält, als so us mene warme Näscht usen in e großi freii offeni Zuekunft use z’luege. Und ihn dunki’s, wenn är so ne Père Jérémie um sech gha hätti, so hätt er d’Wält la Wält sy, und kei Gwalt hätt ne vo daheim furt bracht. Währed dene Worte hei der Louise de Fortonie ihri Züg sech mit mene melancholische Schatten überzoge, und schier het’s der Berchtold dunkt, ihri Ougen überchömen e füechte Glanz. Si het sech zsämegnoh, wo si-n-ihm jitze g’antwortet het, es sygi halt im Schloß z’St-Sulpice o nid alles so, wie-n-är’s gseji.
Für hütt het der Junker Wendschatz nid viel meh z’ghören übercho; aber er het einewäg errate, daß hinder dene schöne blauen Ougen o ne gwüssi Fyschteri ligi und daß das Töchterli o irged e Grund müessi ha, sech für ne Frömdling az’luege.
Vo jitz ewäg isch dem Houpme sy jungi Fründin schier alli Tag i ds Pfarrers Räblouben ufe cho, und niemer het ihm’s gwehrt, under ds Fänschter z’lige und mit nere z’brichte. Da het er du nah-ti-nah gar mängs erfahren und je länger descht besser begriffe, warum d’Louise de Fortonie für ihri erschti Serenade grad juscht so nes sähnsüchtigs Lied usgläse het. Und wie besser daß er dä Grund erfahre het, descht höcher 270 het er d’Sängerin glehrt schätze. Er het sech sogar im stille vor nere gschämt, het er sech doch müesse säge, daß si no viel e tiefere Grund heigi, sech daheim frömd z’gspüren als är. Si isch vo ihrer Muetter im neue Glouben erzoge worde, und der Père Jérémie het se-n-uf der Fährte, wo nere d’Muetter het gwise gha, geng wyter gfüehrt, so daß nere Liecht um Liecht ufgangen isch. So lang ihri Muetter gläbt het, het der Herr de Fortonie zu däm allem gschwige. Er het di großi ufrichtigi Frömmigkeit vo syr Frou bewunderet, aber für sich sälber nüt gwüßt druus z’mache. Syr Frou het er fascht i allem nahgä, ja, me cha wohl säge, er heig sech ganz vo nere la leite. Sys Töchterli hingägen isch no viel z’jung gsi, für d’Rolle vo der Muetter z’übernäh. Di nötigi Wältwysheit het ihm gmanglet; aber d’Ouge het es offe gnue gha, für z’gseh, daß sy Vatter gar ekei Rückgrat het, weder katholisch no proteschtantisch gsi isch und daß der Chummer, er chönnti einisch für ds Proschperiere vo der proteschtantische Gmeind vo St-Sulpice müesse büeße, ihm sys ganze Läbesglück verdrückt het. Da het ihm der Père Jérémie lang chönne zuereden und säge, er söll sech numen uf Gott verla. Größer als der roi soleil het sech der Herr de Fortonie der lieb Gott nid chönne vorstelle, und kei Prophet hätt ihm sy Angscht chönnen usrede. D’Proteschtante vo St-Sulpice hei das wohl gwüßt, und der Wankelmuet vo ihrem Schloßherr isch ne scho lang uheimelig worde. I der ganze Gmeind het me ds Gfüehl gha, der Herr Baron wärdi no einisch es großes Unglück über se bringe.
So jung d’Louise de Fortonie gsi isch, so het si doch under däm Druck schwär glitte. Ihres Härz het se je 271 länger descht meh zum Père Jérémie tribe, währed si sünsch mit hundert Chettenen am vätterleche Schloß isch agschmidet gsi. Ohni daß si sech’s hätti welle zuegä, het se der Gedanke verfolget, daß der Junker Wendschatz der Ma wär, di Chettene z’dürhoue. Aber je meh der Junker wieder zu Chraft und Gsundheit cho isch, descht dütlecher isch ihm sy Soldatepflicht wieder vor d’Seel cho. Si isch ihm einschtwyle no so heilig gsi, daß er’s nid über sech bracht hätti, se z’verletze. Und so isch der Tag, wo der Junker Wendschatz nümme bloß dür ds Fänschter, sonderen i der freie duftige Früehligsluft mit syr Fründin het dörfe verchehre, für beidi zu mene Tag voll Weh und Härzeleid worde. Er het’s nid chönne refüsiere, sy Fründin i ds Schloß z’begleite, wil er doch dem Baron no het welle ga danke, für alles Guete, wo-n-er währed syr Chrankheit von ihm erfahre het. Der Herr de Fortonie het ne mit aller französische Höflechkeit epfangen und ne no einisch zu mene guete z’Nachtässe bhalte. Si hei e fründlechen Abe zsäme passiert und sy sech i mängem no nächer cho. Aber d’Yladung vom Herr de Fortonie, no nes paar Tag daz’blybe, het der Junker nid chönnen ärnscht näh. Na allem, wo-n-er jitze vom Baron gwüßt het, het er hinder der Yladung nüt anders gseh als e wältschi galanterie, und er het dermit ds Rächten errate. Eigetlech het er z’morndrisch am Morge früech wellen abryte; aber er het’s doch nid über sech bracht, St-Sulpice der Rügge z’chehre, ohni no einisch under vier Ouge mit syr Fründin z’rede. Si sy eis worde, si welle sech de no einisch träffe, dunde bim große Weier, wo men albe d’Roß i d’Schwemmi gritte het.
Dem Junker sy d’Träne i den Ouge gstande, wo-n-er 272 sech vom Pfarrer verabschidet het. Es isch ihm gange wie allne rächte Bärner: er het mit dem beschte Wille keini Wort gfunde, für däm gueten alte Herr z’säge, wie dankbar daß er ihm sygi und wie viel Guets er under sym Dach wägtragi. Dem Pfarrer isch es o leid gsi, daß si sech hei müesse trenne; er het der Junker o gärn übercho und het en ufrichtige Chummer drüber gha, daß er ne jitz wieder anderen Yflüsse het müessen überla. Drum het er ihm under der Hustüre mit wahrhaft prieschterlicher Würdi d’Händ uf e Chopf gleit und ihm sy Säge mit uf e Wäg gä.
So isch der Junker mit wehmüetigem Härz vo däm gaschtleche Huus furt und zum große Weier abe, währeddäm der Chrischten ihm mit de Roß uf der Straß gwartet het. D’Louise de Fortonie het ihm unden am Schloßbärg passet. Si isch ihm möhriger vorcho als je vorhär, und es het ne duuret, daß er se nid grad mit sech het chönnen i Sattel näh. Si hei sech no mängs gha z’säge, wo si da im Schatte vo de wüelige Nußböum hin und här gange sy. Dem Junker isch es geng vorcho, sy Fründin heigi no meh uf em Härz, möcht ihm no meh avertrouen und — erwarti o vo ihm no meh. Aber der Junker het währed allem däm kei Ougeblick vergässe, daß er einschtwylen e fahrende Ritter gsi isch und sech niene het dörfen abinde. So het er sech du müesse losryße, trotzdäm er ganz guet gspürt het, daß er dermit das junge Härz fascht zum Tod verwundet. Lang het si sech ebha; aber wo si gmerkt het, daß es du ds ärnschtem gulte het, sech z’trenne, da het si afa briegge, wie si niemeh briegget gha het sit dem Tod vo ihrer Muetter. Der Junker hätti müesse vo Stei sy, wenn das ihm nid weh ta hätti bis i 273 ds Innerschten yne. Er het ganz guet gspürt: was d’Louise de Fortonie so zwäggnoh het, das isch nid nume ds Verryße vo mene chindische Troum gsi. Es isch vielmeh ds Usenandereryße gsi vo zwöine Möntschechinder, wo eifach zsäme ghört hei und wo jedes ohni ds anderen i dene böse Zyte liecht het chönne z’Grund gah. Aber däm isch halt nid gsi z’ertrünne, ohni sy Pflicht z’versuume. Und so het der Junker sy Fründin i d’Arme gnoh und nere mit härzhaftem Müntschi sy gröschti und letschti Zärtlechkeit erwise. Er het nere gseit: «Dans quelques mois je viendrai vous retrouver.» Wo-n-er sech aber het welle losmache, het er gmerkt, daß si ganz erschöpft i synen Arme hanget und chuum no d’Chraft het, ufrächt z’stah. Da isch ihm nüt anders blibe, als se der Bärg uuf z’tragen und se-n-a eim vo ihrne Lieblingsplätze vor em Schloß uf ne Bank z’setze. Dert het er no einisch ihre schwarze Chruslechopf zwüsche d’Händ gnoh, nere no nes Müntschi uf d’Stirne drückt, und du isch er mit gleitige Schritte der Straß zue, het sech i Sattel gschwungen und isch mit sym treue Bärger Chrischte dem Süde zue gritte.
Si hei usgseh wie Don Quixote und Sancho Pansa, vowäge der Junker isch läng und mager gsi, der Chrischte hingäge het z’St-Sulpice ordli dicket gha und het, wil numen eis Roß isch ufz’trybe gsi, mit mene Muulesel müesse vorlieb näh. Das isch ihm aber ganz glych gsi. Wenn si nume bald vürers chöme, het er gseit, und allem Schmähle vom Houpme z’Trotz gjodlet wie ne Chüejerbueb.
Si hei underwägs kei Zyt verlore. Sobald der Junker Wendschatz St-Sulpice mit syne romantischen Erläbnis 274 hinder sech gha het, het er nume no ei Sorg gha: sobald wie müglech zum Regimänt z’cho, damit er emel ja kei gloriosi Chriegsaktion versuumi. Si hei no möge gcho zur Erstürmung vo Puycerda, und der Junker Wendschatz het sech a der Spitzi vo syr Kompagnie wieder vüreta; aber er het’s mit nere schwäre Wunde müesse zalen und isch uf em Schlachtfäld zwüsche hunderte vo wackere Schwyzer-Soldate blybe lige. So het es du o chönne gscheh, daß mit de Nachrichte, wo vom Regimänt ga Bärn cho sy, ds Grücht mitgwanderet isch, der Houpme Wendschatz sygi vor Puycerda umcho. Wahr isch gsi, daß er lang dert i der Gäged zrüggbliben isch und daß er ersch na langer Zyt wieder zum Regimänt gstoßen isch.
Us de Monete, wo-n-er syr Fründin z’St-Sulpice dervo gredt het, sy Jahr worde, und göb wie-n-er uf ne Glägeheit passet het, für sys Verspräche ga yz’löse, Chrieg und Zytlöuft hei ne nid la der zuecho. Es het ihm nid welle grate, bis es uf eis Mal gheiße het, der Chünig heigi ds Edikt vo Nantes gchündet und bschlosse, mit de Proteschtanten i Frankrych gründlech ufz’ruume. Jitz het’s ne nümmen ebha. Er het Urleb gnoh und isch nid ohni allerhand Gfahr für Lyb und Läbe de Cevennes zue greiset. Was er underwägs atroffe het, het ihm nüt Guets verheiße. Es het ne dunkt, d’Spure vo de Dragonnade nähme zue, je wyter er gäge Süde cho isch. Er het sech chuum meh di allernötigschti Rascht gönnt, us Angscht er chömi z’spät. Bitteri Vorwürf hei ne gjagt, und er het sech völlig müessen e Zwang atue, sys Roß nid z’Grund z’richte. Wo-n-er ändlech na viele Tagreisen uf di Höchi cho isch, wo me ds Tal vo St-Sulpice het chönnen 275 überluege, het’s ne dunkt, er müessi flüge, für descht gschwinder a ds Ort z’cho. Es isch trüeb Wätter gsi, und e suure Luft het düschteri Wulken über e Himmel gjagt. Der Rägen isch ihm i ds Gsicht gfloge; aber er het sech der Nessi nid g’achtet. Nume wyter, nume wyter! Ändlech gseht er ds Schloß vüreluege, aber — was isch das? — Es chunnt ihm so veränderet vor. Na sym Bsinnen isch früecher ds Dach viel höcher über e Wald ufecho. Bald gseht er — es isch kei Zwyfel meh müglech gsi — daß gar keis Dach meh uf de Muure steit. Dem Junker isch es z’Muet worde, wie wenn ihm ds Bluet i den Adere stocketi. Fascht het er nümme dörfe luege. Jitz biegt d’Straß us der letschte Schlucht über d’Räbbärge. Da het er d’Zügel azogen und isch blybe stah. «Um ds Himmels Barmhärzigkeit wille! Was isch da gange?» etfahrt’s ihm, wo-n-er mit eim Blick überluegt, was us däm heimeligen alte Dörfli worden isch. Ds Chilchli isch e Trümmerhuufe gsi, ds Huus vom Père Jérémie verbrönnt und — ds Schloß e Ruine! Alles isch verwilderet gsi, d’Wääge mit Gras deckt, d’Räbe voll längi Schoß und fascht erstickt im Gjät. Und i der ganze Gäged het sech nüt grüehrt, aber o gar nüt als der Wätterluft, wo di verwahrlosete Böum gstrublet und verrisse het. Der Junker isch no ne Bitz wyt über ds Dorf use gritte, bis daß er ändlech uf em Fäld Lüt gfunde het. Da het er du vernoh, wie di chüniglechi Ryterei scho vor Moneten über St-Sulpice härgfalle sygi und wie gruusam si ghuset heigi. Am böschte syg es dem Baron de Fortonie gange, wil si ne für ne Verräter agluegt heigi. Si heige ne zum Schloß use gschleipft und zum warnenden Exämpel uf der offene Straß erschosse. Alle andere Proteschtante 276 heige si verjagt; chuum heig me ne Zyt gla, ds allernötigschte zsämez’packe. D’Tochter vom Herr de Fortonie sygi mit dem alte Pfarrer furt, me wüssi nid wohi; aber es sygi müglech, daß sie sech i d’Schwyzerbärge gflüchtet heige. No mängs het sech der Junker la brichte, du isch er dür di verwüeschteti Ortschaft zrügg gritte zum Steihuufe, wo früecher ds Chilchli gsi isch. Es isch no ne Teil vom Chorgwölb gstande, e lääri Nische, wo het gschine z’chlage: lue, was si gmacht hei, di verbländete Chnächte vom Sunnechünig! Der Junker isch wyter gritte, der Wäg, wo si ne ds sältmal zum Pfarrer treit hei. Vom Pfarrhuus sy nume no d’Muure gstande. Dert — ach myn Troscht! — isch no ds Fänschter gsi, jitz es läärs Loch, wo-n-er albe drinne glägen isch, für mit syr Fründin z’brichte. D’Louben isch verbrönnt gsi, aber der alt Räbstock het syni verwildereten Escht usgstreckt, sowyt er no het chönne, für di alti Bhusig vom Père Jérémie zuez’decke. Abrönnti Aschtstümpe het er dem Junker zuegstreckt, für ihm sys Leid z’chlage.
Ds Härz voll Gram und Etsetze, isch der Berchtold Wendschatz zum Schloß abe gritte. Dert isch nen e Gruusen acho, wie wenn d’Luft voll Geischter wär. Us allne Türen und Fänschterlöcher het’s ihm etgägegjammeret und ghüület.
Wo sy si ächt hi? — Läbe si no? — Gang se ga sueche! So het ihm ds Härz befole. Dert äne, uf der Terrasse, dert het er se-n-abgleit, dert het er nere, ohni daß si’s ghört het, heiligi Treui gschwore.
«O myn Gott!» het er sech verchlagt, «daß i doch nid ender ha chönne cho!» Da isch es wieder über ihn cho, wie schwarzi Nacht, da het er sech wieder gfragt, 277 öb er eigetlech verdammt sygi, nüt und nüt als Unglück z’erläbe. Er het der Mantel fescht um sech zoge, der Huet i d’Stirnen abedrückt und dem Roß grimmig d’Sporre gä, für däm Eländ z’ertrünne. Aber wo der Junker wieder zum Hoftor uus gritten isch, het ihm der Wätterluft us de lääre Stube vom Schloß nachegsunge:
«Etranger sur la terre,
Je marche avec bonheur
Vers la maison du Père,
Vers la demeure où m’attend le Seigneur.»
Drittes Kapitel
Z’Bärn het sit es paar Jahren en andere Luft gwäjt; er het gchehrt bald nadäm der Houpme Daxelhofer wieder hei cho isch. Es isch ekei Stuppa meh da gsi, wo mit Gäld und guete Worte Soldaten und Ratsherre für Frankrych gworbe het. Und wär jitze no mit dem französische Gsandte meh als grad absolut nötig verchehrt het, isch schreeg agluegt worde. D’Jumpfer Françoise vo Wattewyl het scho ihre zwöite Ma gha. Si het jitze Mme de Perregaux gheiße. Bald nadäm der Berchtold Wendschatz i ds Regimänt von Erlach yträtten isch, het di läbesluschtigi Amazone zur Verwunderung vo der ganze Stadt e junge Pfarrer ghüratet, und wil si sech nid het chönne dry schicke, i der eifache Tracht vo nere Pfarrfrou under ihrnen alte vornähme Bekannte z’läbe, het si nid Rueh gha, bis ihre Ma ne Pfarrei im Sibetal aträtte het. Aber scho na wenige Jahren isch er gstorbe, und sy Witwe het bald druuf e Herr de Perregaux ghüratet und isch wieder ga Bärn zrügg cho. Si het nümmen usgrichtet was früecher. Di herte Bärnerchöpf hei se-n-afa längwyle, und drum het es se-n-amüsanter dunkt, mit de Diplomate z’verchehre. Der Däche Hummel het ihri schönen Ouge nümme gha z’schüüchen und hätti sy franzosefindleche sermon wieder us em Schublädli dörfe vürenäh, wenn’s no nötig gsi wär. Aber vo Jahr zu Jahr isch im Rat d’Opposition gäge di französischi Partei sterker worde, und sitdäm der Houpme Daxelhofer im Tägleche Rat uftouchet isch, het erscht rächt niemer meh der Muet 279 gha, nes Wort für ne franzosefründlechi Politik yz’lege.
Es isch en alti Gschicht, daß d’Lüt für alles und jedes, und verstüend es sech ganz vo sälber, irged e bsundere Grund suechen, und zwar wie wyter descht lieber. So het es emel du o bald gheiße, der Venner Daxelhofer machi sy Politik nid alleini, syni Schachzüg wärden alben an der alte Judegaß voruus berate, und zwar im Huus vom verstorbene Seckelmeischter Willading. Richtig isch, daß der Herr Daxelhofer fascht alli Tag mit der Frou Kätheli Wendschatz verchehrt het. Mer hei scho gseh, daß d’Frou Oberschti im Herr Daxelhofer öppis vo ihrem verstorbene Ma umegfunde het, und das het’s mit sech bracht, daß si wieder Gedanken und Wort gfunde het, für dem Oberscht Wendschatz syni Ziel und Idee dem Herr Daxelhofer agnähm z’mache. Was chönnti eine meh ynäh als höchi Gedanken ab de Lippe vo nere schönen und edle Frou! Gseit het si’s niemerem, aber i ihrnen innerschte Gedanke het d’Frou Kätheli i dene letschte Jahre der Stärn vo Buebebärg gseh ufgah. Der Venner het nen o gseh ufgah, ohni z’wüsse, daß der Oberscht Wendschatz sälig där Morgeheiteri eso ne bsundere Name gä het. Er het scho geng müesse stuunen über di wythärzigi und nobli Art, wie d’Frou Kätheli mit de Lüte vo Hünige verfahren isch. Wohär si das gha het, het er nid gwüßt; aber di großi Manier z’dänke, het ihm a där Frou je länger descht meh gfalle, und drum het er gärn mit nere-n-über allerhand Tagesfrage brichtet. Zu der Zyt wär’s z’Bärn ender müglech gsi, daß der Münschterturm dervo gsprunge wär, als daß e Frou im öffetleche Läben es luts Wort hätti chönne rede. Me 280 würdi hüttigstags zetermordio brüele, wenn d’Froue mit ihrne Rächte so wyt hinder de Manne zrüggstüende, wie-n-es ds sältmal isch gsi, und doch sy si villicht um nüt gringer g’achtet gsi als jitze, und mängi het ohni Stimmrächt meh usgrichtet als hütt di gröschte Rednerinne.
Der Chrischtoph Wendschatz het zwüsche syr Muetter und dem Venner Daxelhofer d’Ohre gspitzt und sech viel glehriger zeigt als synerzyt der Berchtold im Huus vo sym Großvatter. Es isch aber o liechter gsi für ne junge Möntsch, wil im ganze Wäse vom Herr Daxelhofer nid nume di solidi bärnischi Staatswysheit und di ryfi Erfahrung zum Vorschyn cho isch, es isch öppis Läbigs, Früsches i däm Ma gläge, wo d’Lüt mit sech grisse het. Villicht isch näb em Zug zum Großen und Ideale viel altbärnische Trotz und e grimmige Franzosehaß d’Triebchraft vo syr Politik gsi, aber sogar Haß und Trotz hei i dene Tagen e schöne Glanz übercho, wil si zu mene große Wärk bruucht worde sy, wo dem Bärnervolk viel Sägen ytreit het. Der glych Geischt, wo im Willadinghuus a der alte Judegaß regiert het, isch dür ds ganze Bärnerland gangen und het ds Volk willfährig gmacht für d’Plän vo der Regierung. Alles, höch oder gring, rych oder arm, het syni Armen usgspreitet, für di verfolgete Gloubesbrüeder us Frankrych ufz’näh. Und wenn villicht im Afang Trotz und Haß derby ihri Rolle gspilt hei, so isch es trotzdäm wahr worde: «Was ihr getan habt einem unter diesen Meinen geringsten Brüdern, das habt ihr Mir getan.» Der Verchehr mit dene Lüte, wo Hab und Guet und ihres Vatterland dra gä hei, für ihrem Gloube chönne z’läbe, het nah-ti-nah di weniger 281 guete Motiv zuedeckt mit der Freud am guete Wärk.
Wo du im ganze Volk dä Wettyfer usbrochen isch, für de flüchtige Proteschtante z’hälfe, da isch d’Achtung vor dene, wo trotz allem däm, was i de letschte Jahre gangen isch, im französische Chriegsdienscht blibe sy, vo Tag zu Tag meh gschwunde, und ihri Verwandte z’Bärn hei sech meh und meh drüber afa schäme und descht meh Hand botte, für de Verfolgete z’hälfe. Öpper, vo däm men im Willadinghuus nid het dörfe rede, isch der Junker Berchtold gsi, nid daß men öppe nüt meh von ihm hätti welle wüsse; aber me het dä Name nid chönnen afüehre, ohni dermit der Frou Oberschti gruusam weh z’tue. Scho sit däm Tag, wo der Viktor vo Büre ds Schwärt vom Oberscht umebracht het, het d’Frou Kätheli i jeder einsame Stund sech müesse wehre gägen e Groll über ihre Stiefsuhn. Jahr für Jahr het si ghoffet, er bsinn sech anders und chömi ume; aber wenn si überhoupt öppis von ihm vernoh het, was sälte gnue gscheh isch, so isch es geng nume das gsi, daß ihm ds Militärläbe gfalli und daß er einschtwyle gar nüt anders begähri. Wo du bald na der Erstürmung von Puycerda der Bricht cho isch, der Junker Berchtold Wendschatz sygi uf em Schlachtfäld blibe, het das nere ne settige Stich i ds Härz gä, daß si chrank worden isch drob. Si het sech müessen i ds Bett legen und het währed ihrne schlaflose Nächte kei bessere Troscht gha, als daß der Junker doch wenigschtes en ehrleche Soldatetod erlitte heigi; aber das het se wenig gnue dunkt, wenn si sech de wieder gseit het, daß ds Läbe vo mene junge Wendschatz für nüt Bessers sygi g’opferet worden als für nes Bitzli soldatischen 282 Ehrgyz. Und der Verdruß dadrüber isch us ihrem Härz nümme gwiche, o nadäm si wieder gsund worden isch und nid emal nadäm si ändlech vernoh het, daß der Junker Berchtold bloß verwundet worden und nid umcho sygi. Chuum het si das gwüßt, so het si no under em früschen Ydruck vo dene schlaflose Nächten alles probiert, für der Junker wieder mache hei z’cho. Der Herr Daxelhofer het nere derby ghulfe, so guet er chönne het; aber es het alles nüt abtreit. Ds eint Mal het der Junker Berchtold g’antwortet, sy Kapitulation sygi no nid usgloffe, und wenn si usgloffen isch, so het er se wieder erneueret, i der Meinung, er sygi juscht uf em Sprung, z’avanciere. Schließlech hei si sech gseit, me müeß ne halt la mache, bis er vo sälber zum Verstand chömi. Underdesse het me Hünige für sy Rächnung schlächt und rächt verwaltet, ohni großi Hoffnung, ne je wieder umez’gseh.
Wär hätti’s der Frou Kätheli chönnen übelnäh, daß si under denen Umstände vo ihrem Stiefsuhn nid het welle rede! Na ächter Bärnerart het si dä Chummer lieber alleini verwärchet, als andere Lüte, wo doch nid so tief yne gseh hei wie si, ihres Leid ga z’chlage. Wär aber viel mit nere verchehrt het, het wohl gmerkt, was se plaget. So het der Herr Daxelhofer dem Chrischtoph vo Zyt zu Zyt e Wink gä, was er öppe chönnti mache, für syr Muetter über ihres Härzeleid übere z’hälfe. Und der Chrischtoph het das no so guet begriffe. Vo Chindsbeinen a het men ihm gä z’verstah, was der Oberscht Wendschatz gmeint heigi, wo-n-er syr Frou het la säge, me sölli ihrem Suhn der Name Chrischtoph gä, er söll nere-n-über di böse Zyten überehälfe. Dadruuf het sech der Chrischtoph öppis zguet ta. Het er 283 scho us eigetem Atrieb sech für d’Versorgung vo de verfolgete Proteschtanten eryferet, so het er sech där Sach mit descht größerer Wermi ergä, sobald er gmerkt het, daß das im Sinn vo syr Muetter ligt. D’Fründschaft vom Venner Daxelhofer het ihm es gwüsses Gwicht verschaffet, und drum het me sy Hülf no so gärn agnoh, wo-n-er-sech der Refügiente-Kommission als Sekretär anerbotte het. Jitz isch er mit Füüryfer derhinder gange. Und wil ds Wärk a de Verfolgete so populär gsi isch, so het der Chrischtoph, wie alli Lüt, wo dert drinnen e Rolle gspilt hei, bald öppis afa gälte. Ja, es het alti Ratsherre gä, wo gfunde hei, wolle, däwäg löje si sech d’Wendschatzerei la gfalle, das sygi jitz öppis anders. Der Junker Berchtold hingägen isch ob däm meh und meh i Vergässeheit grate.
D’Stadt Bärn het gwimmlet vo französische Proteschtante. Wär a menen Ort es gäbigs Eggeli gha het oder e vürige Bitz Brot, het’s für di Refügierte härgä und sech dermit welle der Himmel verdiene. Bald isch es eso worde, daß me z’Bärn meh Französisch het ghört reden als Bärndütsch, und wo me nümme gwüßt het, wohi mit de Franzose, da het me se huufeswys uf em Land ume versorget, und o dert het me sech um se grisse. Es isch nid mänge Landsitz gsi, wo me nid französischi Familie druffe versorget hätti.
Ei Tag het me bi ds Wendschatzes erörteret, ob me nid ds Schloß Hünige welli der Refügiente-Kommission zur Verfüegung stelle. Der Chrischtoph isch Füür und Flamme derfür gsi; d’Frou Kätheli het sech alles, was sech um Hünige dräjt het, dopplet überleit; aber si het sech du gseit, das wäri juscht e Glägeheit, dem Junker Berchtold sys Unrächt ume guetz’mache, 284 wenn me vo dene Lüte, wo-n-är wider Wille heigi ghulfe verfolge, under sym eigete Dach würdi versorge. So isch me bald handelseinig gsi, me welli Hünige der Kommission abiete.
D’Kommission isch no so froh gsi dadrüber, vo wägen es het under de Refügiente Lüt gnue gä, mit dene me z’Bärn nid viel het gwüßt az’stelle. Was Handwärker und sünscht astelligi Lüt gsi sy, so het me die im Kommerziehuus hinder der Französische Chilche mit Tapeziererei, Strumpfwürkerei und allerhand anderer Arbeit beschäftiget. Di Herre Jonquière, sälber Refügiente, hei e chlyni Sydefabrigge etabliert, und der Rat het ne vor em obere Tor usse Land überla für ne Muulbeeripflanzung. (Vo dere het frylech du d’Bärner-Bysen alles furtblase bis uf e Name). Dernäbe sy de aber vieli Familie da gsi, wo a kei Arbeit sy gwanet gsi und, wenn si scho hätte welle, nid hei chönnen ihres Brot verdiene. Einisch rych und agseh, sy si jitze di Ärmschte gsi under de Verfolgete. Si hei vo daheime nüt mitbracht als ihre treue Glouben und eleganti Chleider, wo dem Volk uf der Gaß schuderhaft uf d’Närve gä hei. Aber was hei si welle? Si hei halt müessen alege, was si gha hei und sech i Spott und i d’Unartigkeite vo de Lüt, wo das nid begriffe hei, müesse schicke. Settigi het me gärn uf ds Land use versorget. So het es sech du ganz vo sälber ergä, daß uf Schlösser und Landgüeter meischtes wieder Lüt cho sy, wo scho i ihrem bishärige Läben a settigen Orte gwohnt hei. Natürlech het es d’Frou Kätheli und ihre Suhn bsunderbar wunder gnoh, wär ächt de ga Hünigen use chömi.
Der glücklech Zuefali etscheidet mängisch gschwinder 285 als so ne Kommission, das het sech o i däm Fall söllen erwyse. A mene schöne Morgen isch d’Frou Kätheli a der Spittelgaß bi mene Chrämer gsi, da git’s uf der Gaß e Lärme, und wo si zur Ladetüren usluegt, gseht si ne Trybete Gassebuebe, wo hinder nere junge Französi härlouft und nere-n-allerhand wüeschti Redesarte nachebrüelet. No bevor öpper Zyt gfunde het, di Buebe zur Ornig z’wyse, isch eine der Französi agumpet und het nere-n-ihri fontange, es lächerlechs höchs Spitzehübli, wo dennzumal bi de vornähme Französinnen i der Mode gsi isch, vom Chopf abegrissen und nere dermit di ganzi coiffure verchuzet. «Nei gwüß doch o, lueget jitz di wüeschte Buebe!» seit d’Frou Oberschti, und im Schwick isch si uf der Gaß usse, verschüücht di unverschanti Gsellschaft und nimmt di unglücklechi Verfolgeti bi der Hand, für se-n-i Laden yne z’zieh. Dert het si nere-n-ihri coiffure wieder zwäggmacht und se gheiße warte, bis si ihri Ychöuf fertig heigi, si well de mit nere cho, damit nere nüt meh gscheji. D’Französi het der Frou Kätheli grüüslech danket und gseit, wie froh si sygi über ihri Hülf. D’Freud isch aber e gägesytigi gsi. D’Frou Kätheli het di jungi Französi gar möhrig gfunden und sech gseit, wenn’s nid e chly gfährlech wäri, so wär jitz das grad öpper, wo si gärn ga Hünige brächti. Sobald si fertig gsi isch mit ihrem Chrämer, het si ihre Schützling mit sech gnoh, und dä isch froh gsi, der Frou Oberschti ihri Päckli chönne z’trage. Im Stadtabgah isch d’Französi usgfragt worde, wie si heißi, wohär si chöm, wo si wohni und öb si Verwandti by sech heigi. Und du isch es usecho, si heißi Louise de Fortonie, chömi vo St-Sulpice i de Cevennes und wohni mit menen 286 alte Pfarrer im Gartepavillon vom Schloß Muri. Si het wyter müesse brichte, was si alles erläbt heigi daheim, uf der Flucht und z’Gänf, wo si zerscht es paar Monet glöuet heige, bevor si ga Bärn wytergreiset syge. Wo si d’Judegaß abcho sy, het d’Louise de Fortonie ihrer unbekannte Beschützerin afa erzelle, wie si ihre Papa verlore heigi; aber si isch nid wyt cho dermit. Ds Brieggen isch se-n-acho, und so sy si der letscht Bitz vom Wäg bis zur Türe vom Willadinghuus schwygsam näbenenandere här gloffe. Dert het d’Frou Oberschti d’Louise gheißen ynecho, damit si wieder e chly zue sech chömi, göb si wyters gangi. Si het se-n-i ihri Stuben ufe gfüehrt, het nere-n-öppis z’trinke vorgsetzt und probiert se z’tröschte. Aber di jungi Französi het Müej gha, zue sech z’cho. Nid daß es se so schwär acho wäri, vo ihrnen Erläbnisse z’rede — myn Troscht, wie mängisch het si doch das alles afangen erzellt! — Aber es isch ds erschtemal gsi sit ihrer Vertrybung vo St-Sulpice, daß sech öpper eso fründlech ihrere-n-agnoh het. D’Frou Kätheli het se-n-yglade by nere z’Morge z’ässe, wenn si nid absolut zum z’Mittag ga Muri use müessi. D’Louise de Fortonie het nüt gha z’versuumen und isch no so gärn e chly länger bi ihrer neue Fründin blibe. Si het sech nah-ti-nah calmiert und du wieder vo ihrer Juged brichtet, vo ihrnen Eltere, vom Père Jérémie und vo de Proteschtante vo St-Sulpice. Der Frou Kätheli isch ob der Art, wie si erzellt het, ds Härz ufgange, und si het sech gseit, wenn es sech schickti, so würd si di Tochter am liebschte grad im Huus bhalte. Aber, het si dänkt, me wärd se vo Muri nid welle furtgä, ds Herr vo Mülines würde wohl o ihri Freud a nere ha.
287 Es isch gäge Mittag gange, wo men im Gang usse Mannstritte ghört, und nid lang nachhär isch me cho säge, ds Ässe wäri fertig, wenn d’Frou Oberschti wetti so guet sy. D’Frou Kätheli het im stille sech gfreut uf d’Verwunderung vo ihrem Suhn und dänkt, dä wärdi de nes paar Ouge mache, wenn er gseji, was si heigchramet heigi.
D’Louise de Fortonie het sech la i d’Äßstube füehren und sech nüt derby dänkt, wo d’Frou Oberschti se vor sech här i d’Stuben yne gschobe het. Aber währeddäm d’Frou Kätheli über ihri Achsle wäg mit mene verschmitzte Lachen uf e Chrischtoph luegt, het der guete Louise-n-ihres Härz eso afa chlopfe, daß si gmeint het, es well nere grad verspringe. Si isch bald rot, bald bleich worde, so daß der Chrischtoph dänkt het, das müessi jitzen apartig e schüüchi Pärson sy. Wo du aber erscht d’Frou Oberschti der Chrischtoph ihrem Gascht vorstellt und seit: «Mon fils, Monsieur Wendschatz», da het d’Louise mit beidne Händen a ihres Härz griffen und mit wytufgrissnen Ouge bald d’Frou Kätheli, bald ihre Suhn agluegt.
«Cela vous étonne, Mademoiselle?» het d’Frou Kätheli gfragt. Und du isch du d’Verwunderung uf di beiden anderen übergange, wo di Refügierti brichtet het, si heigi vor Jahre daheim d’Bekanntschaft vo mene Herr Wendschatz gmacht.
«Comment?» het’s du gheiße, «racontez, racontez!»
D’Louise het am Gsicht vo der Frou Oberschti gmerkt, daß meh als es gwöhnlechs verwandtschaftlechs Interesse der Gwunder vo ihrer Gaschtgäberin ufguslet. Si het viel meh müesse vo sech gä über ihri Bekanntschaft mit dem Houpme Wendschatz, als si 288 sälber über ihn het z’ghören übercho. Häb chläb het si vernoh, daß der Junker der Stiefsuhn vo der Frou Kätheli und der Stiefbrueder vom Chrischtoph sygi, währeddäm si, so guet si sech het möge bsinne, alles het müesse zum beschte gä, was si von ihm gwüßt het, wie-n-er chrank worde sygi, was ihm gfählt heigi, wie lang er z’St-Sulpice blibe sygi und wie-n-er usgseh heigi, wo-n-er ume furt sygi. Bsunders interessiert het es offebar d’Frou Oberschti, wenn das alles gscheh sygi. Und wo si vernoh het, daß er erscht nachhär nach Spanie verreiset sygi, het offebar ihres Interessen e chly nahgla. Es isch währed dem ganze Gspräch uf em Gsicht vo der Frou Oberschti e Schatte gläge, und d’Louise het sogar gmerkt, daß me nid vürigs gärn vo däm Stiefsuhn redet. Dermit isch natürlech o uf ihri eigeti Freud a der Etdeckung vo der Verwandtschaft e liechte, gheimnisvolle Schatte gfalle. Uf der Stell sy in ihre-n-allerhand Frage läbig worde, wo si zue gärn en Antwort druuf gha hätti. Vor allem hätti si gärn gwüßt, was sit ihrem Zsämeträffe z’St-Sulpice us em Junker worde sygi. Aber juscht grad dadrüber, het es Gattig gmacht, welli d’Frou Wendschatz nüt säge. Wäri d’Bekanntschaft zwüsche der Louise und dem Junker nüt anders gsi als es zuefälligs sech-Träffen und sech us den Ouge-Verlüüre, so hätti di jungi Französi ’s rüejig la druuf abcho, ihri Gaschtgäberin no wyters usz’frage. Aber, trotzdäm so mängs Jahr über das Zsämeträffe wäggange gsi isch, het in ihrem Härz geng no öppis nachezitteret, wo si um kei Prys hätti welle verrate. Ds Andänken a Junker Berchtold isch nere viel z’lieb und z’wärtvoll gsi, als daß si irged ne frömdi Hand hätti la drüber stryche. Ohni daß si’s 289 welle hätti, isch si e chly eisilbiger worde, und ganz es fyns Gfüehl hätti da druus chönne merke, daß o d’Louise-n-ihre Grund heigi, sech nid wyter i mene Gspräch über e Junker Berchtold la z’gah. Aber d’Frou Kätheli und der Junker Chrischtoph hei d’Verlägeheit vo ihrem Gascht für nüt anders als Schüüchi agluegt. Der Louise-n-ihres ganze Wäse, ihri Bescheideheit, ihri vornähme Manieren und ihri Artigkeit hei nid verfählt, en agnähmen Ydruck uf di Beide z’mache. Und derzue darf me nid vergässe, daß d’Louise de Fortonie sit ihrem Zsämeträffe mit dem Junker Berchtold ordlech elter, derfür aber o ryfer und schöner worde gsi isch. Di schwären Erläbnis vo de letschte Jahre sy nid spurlos a nere vorby gange, aber äbesowenig di inneri Lüterung, wo si derdür erfahre het. Der Chrischtoph jedefalls het i sym dryßigjährige Läbe no nie in es paar Ouge gluegt, wo so viel gseit hei wie die vo der Louise de Fortonie, und no uf keim Gsicht so viel Ärnscht und so viel Fründlechkeit bi-n-enandere gseh. Und wil er sech geng meh oder weniger als der Protektor vo de Refügiente z’Bärn agluegt het, so het er sech ohni wyteres o geng ne bsunderen Aspruch uf di Lüt zueerchennt. D’Frou Kätheli het sech a de Finger chönnen abzelle, daß ihre Suhn di schöni Französi nid wärdi a sech verby la flüge wie ne Maichäfer. I Täber cho isch si wäge däm no lang nid. Afange het si’s z’guet verstande, mit ihrem Suhn z’rede und gwüßt, daß er nid vo de schützigschten einen isch.
Me het du der Gascht bald nam Ässe verabschidet und versproche, me well de glägetlech ga Muri use cho luege, wie’s ihre-n-und ihrem alte tuteur gangi. 290 Und wenn si öppe ga Bärn yne chömi, so söll si sech emel ja nid geniere, zu der Frou Wendschatz es Täller Suppe cho z’näh.
Beidi Teile sy na däm Ässe viel vom Gwunder plaget worde. Aber am gröschten isch er sicher bi der Louise gsi. Über e Junker Berchtold het si meh müesse vernäh, als me nere hütt gseit het. Juscht grad der Frou Oberschti ihres hinderheltige Rede het der Louise-n-ihre Gwunder uf d’Spitzi tribe. Di halbe Kommissione, wo si hütt i der Stadt het sölle mache, emel was no dä Namittag hätti sölle sy, het si vergässe. Über d’Undertorbrügg isch si use cho und der Bärg uuf bis uf d’Höchi vom Muristalde, si het gar nid gwüßt wie. Und sogar der Wäg bis zum Schloß Muri isch nid läng gnue gsi, für daß si sech alli Frage hätti chönne ghörig zwäglege, wo si — ohni nes Interessen an ihm z’verrate — der Frou vo Mülinen über e Junker Berchtold Wendschatz het welle vorlege.
Zu ihrer Freud het si d’Schloßherri im Dorf atroffen und het grad Mittel und Wäg gfunde, sech mit nere-n-in es Gspräch yz’la. Mit chindlecher Heiterkeit het si nere-n-erzellt, wie’s nere-n-a der Spittelgaß ergange sygi und wie me se bi ds Wendschatzes guet ufgnoh heigi. Du het si ganz harmlos d’Frou vo Mülinen usgfragt über di Familien und het allerhand z’ghören übercho, was si scho vo St-Sulpice här gwüßt het; nume het mängs e chly anders tönt als im Bricht vom Junker Berchtold. Ganz hübscheli het si d’Frou vo Mülinen uf d’Pärson vom Berchtold bracht. Si heigi daheim der Stiefsuhn vo der Frou Wendschatz glehrt kenne, er sygi mit sym Regimänt uf em Marsch nach Spanie z’St-Sulpice vorby cho und du dert e Zytlang 291 chrank zrüggblibe. E nu, het d’Frou vo Müline geantwortet, das wärdi d’Frou Oberschti interessiert ha, si sygi nöue geng gar im Chummer gsi um dä Berchtold. Aber Freud heig si de naadisch wenig an ihm erläbt, er syg en Erz-aventurier und heigi wüescht us der Art gschlage. Sym Großvatter, wo sech so viel Müej gä heigi mit ihm, heig er nüt als Verdruß anegmacht, und drum redi men i der Familie nid gärn von ihm. Da sygi de der Chrischtoph en andere Fäger, e scharmante junge Ma, voll vo de beschten Aschpiratione, und heigi kei andere Gedanke als syr Muetter Freud z’mache. Di Refügierte heigen ihm viel z’verdanke; er sygi geng uuf und nache, für denen alte Herre Bei z’mache, wenn’s öppe nid welli rücke. D’Louise het sech du nid chönnen ebha, ihri Verwunderung e chly la z’merke. Der Junker Berchtold heigi doch z’St-Sulpice en ehrbaren Ydruck gmacht und ekei schlächti Gsinnung kund gä. Aber d’Frou vo Müline het gseit, das nähm se nid wunder, er sygi e finaud. Me wüssi öppe, wie’s das Chriegsvolk trybi, si rede geng grad däm zlieb, wo se-n-a syr Chrüpfe heigi. Es heigi überhoupt ekei Gattig, daß dä Berchtold syr Mama z’Trotz geng no mit däm Regimänt i der Wält umefahri und sech löj la bruuche, für di arme Proteschtante z’verfolge. Wenn’s dem Junker Berchtold wäri drum z’tüe gsi, so hätt er dänk so guet chönne heicho wie ihre Ma, der Herr vo Müline, wo doch so ne brillanti carrière vor sech gha heigi.
Di beide Froue sy under dene Gspräche bim Schloß aglanget, und d’Louise-n-isch zum Père Jérémie gange, wo sech uf mene Bank vor em Pavillon gsunnet het. Natürlech het der Bricht, wo sy jungi 292 Fründin us der Stadt bracht het, ne läbhaft interessiert; är het sech ja nid minder guet a sy ehmalige Patiänt bsunnen als d’Louise. Der ganz Abe hei di Zwöi du no zsäme brichtet, und wenn d’Louise gseit het, si chönni doch nid begryfe, daß dä arm Junker Berchtold hie so ne schlächte Ruef heigi, so het der Père Jérémie gseit, es müessi wohl sy Grund ha, aber duure tüej’s ne für dä jung Möntsch, er heigi gueti Alöuf gha; aber är, der Pfarrer, heigi de no gförchtet, das Chriegsläbe wärd ne verderbe.
Mit der Nacht het sech uf ds Gmüet vo der Louise ne truurigi Stimmung gleit. Der Junker Berchtold, wo nere bis jitze geng no im rosige Dusem vo nere schönen Erinnerung im Sinn isch blibe gsi, isch jitz undereinisch wie i mene graue Näbel verschwunde. E stilli Hoffnung — und wär si no so zwyfelhaft — isch doch geng öppis, wo me sech unwillkürlech dra chlammeret, und was o di unsicherschte Hoffnunge wärt sy, das merkt men erscht im Ougeblick, wo si sech i nüt uflöse. Erscht da merkt me, wie si eim warm gä hei, und es fat ein undereinisch a chalt überloufe, wenn me nüt meh vor sech gseht, wo heiterer wär als d’Gägewart. D’Louise de Fortonie het höchschtes mit ihrnen Ouge verrate, daß nere di unerwünschte Nachrichte gruusam weh ta hei. Ihri Träne het si i der Fyschteri vo ihrem Schlafstübli la verrünne. Si müeßti aber nid e Märtyrerin vo ihrem Gloube gsi sy, wenn si nid ihres Leid i stiller Nacht vor ihrem Gott usgspreitet hätti. Si het sech ygredt, si wetti niemeh an es Zsämecho mit dem Junker Berchtold dänke, wenn si derfür d’Gwüßheit überchäm, daß er emel nid i däm gottlose Chriegsläbe z’Grund gange sygi.
293 Dem Père Jérémie isch es o grüüslech leid gsi um e Junker; aber ihm isch a däm Aben i ds Beduuren um e Berchtold e Freudeschyn ynegfalle. Är isch viel z’ryf gsi, als daß er ob mene schwären Erläbnis d’Dankbarkeit für nes guets hätti chönne vergässe. Wär offeni Ouge het, wie-n-ere dä alt Pfarrer gha het, dä gseht trotz aller schynbare Fyschteri i der Wält, daß der Strom vom Guete, wo vom Himmel abe chunnt, doch no größer isch und chreftiger als ds Böse, wo d’Möntsche geng meine, si müesse drinn ertrinke. Daß d’Louise de Fortonie so unvermuetet z’Bärn Lüt gfunde het; wo nere-n-ihri Hustüre hindena uftüe, isch für ihn e wahri Erlösung gsi. Wo si zsäme vo St-Sulpice vertribe worde sy, da isch ihm d’Verantwortung für di jungi Tochter schwär uf ds Härz gfalle. Si het niemer meh gha i der Wält als ihn, und derby het er gspürt, wie-n-er alt und schwach wird und vo eim Tag zum andere het chönne zsämebräche. Was de wyter gscheh würdi, het er sech gar nid dörfen usdänke.
Einschtwyle het es zringsetum no niene dernah usgseh, wie wenn sech e Füegung zeige wetti, wo nen us däm Chummer z’grächtem würdi erlöse. Er het sech sogar a däm Abe no gseit, er sötti sech nid wellen uf d’Fründschaft vo der Familie Wendschatz vertröschte, das sygen am Änd o Möntsche. Aber, so het er sech de wieder dörfe säge, dür wän anders als dür Möntsche hätti der lieb Gott ihm und sym Schützling sölle d’Hand darstrecke? So het dä Greis, währeddäm d’Louise für e Berchtold Wendschatz uf de Chnöue gsi isch, d’Arme zum Himmel ufgstreckt und mit dankbarem Härz d’Familie Wendschatz der Barmhärzigkeit Gottes anepfole.
294 Es isch nid lang gange, so isch d’Frou Oberschti Wendschatz im Schloß z’Muri agrückt und het sech bi der Frou vo Müline na ihrne Schutzbefolenen erkundiget. D’Louise de Fortonie het sech vor Freud schier nid gwüßt z’hälfe, wo si d’Frou Kätheli het dörfe zu ihrem alte Pfarrer füehre. D’Frou Oberschti isch ganz verläge worden ob der Dankbarkeit vom Père Jérémie und het ihm versproche, si welli di jungi Tochter nid us den Ouge la. Si heigi eigetlech dra dänkt, nen im Schloß Hünigen Obdach z’gä; aber si gseji, si heige’s ja hie guet, und si möchti’s ihrer Fründin, der Frou vo Müline, nid zleid tue, se vo Muri wägz’lööke. Hingäge sölle si emel ja flyßig zu ihre-n-a d’Judegaß cho. Vom Junker Berchtold isch nid wichtig d’Red gsi. D’Frou Kätheli het dem Père Jérémie grüüslech danket, für was er an ihm ta heigi, und der Pfarrer het d’Frou Kätheli gluegt z’tröschten über di chrumme Wääge vo ihrem Stiefsuhn.
Vo denn ewäg hei si sech du zimlech viel gseh; aber wenn si sech scho vo eim Mal zum andere besser verstande hei, so het sech der Verchehr doch geng no i höfleche Forme bewegt. Erscht wo du d’Frou vo Mülinen einisch der Frou Kätheli isch cho erzelle, si heigi ihre Chrischtoph gseh, wie-n-er mit der Louise de Fortonie i der Allee hinder em alte Turm vo Muri uuf- und abgspaziert sygi, het sech du d’Frou Oberschti vorgnoh, si welli d’Ougen e chly besser uftue. Einisch, wo si dem Chrischtoph e Wink gä het, er sölli de ufpasse, daß er di armi Louise mit syr Galanterie nid öppen in es Gschwätz bringi, isch der Chrischtoph läbig worden und het sech nüt welle la säge. Da isch d’Frou Kätheli e chly erchlüpft und seit zue-n-ihm:
295 «Ja, my Liebe, was hesch du eigetlech im Sinn? — Bsinn di wohl, was de-n-astellsch!»
Zu ihrem Erstuune het der Junker Chrischtoph geantwortet: «I ha mi lang gnue bsunne, i weiß, was i wott.»
«Und das wäri?» fragt d’Mama wyter.
«I ha das eigetlech no für mi welle bhalte», meint der Chrischtoph, «aber wenn Dir mi jitz doch i ds Verhör weit näh, so will i grad dermit userücken und säge, daß i im Sinn ha, d’Louise de Fortonie z’hürate.»
«Chrischtoph!»
«I wüßti nid, wo-n-i e nätteri Frou chönnti finde. Mir verstanden is eso guet, und es het sech alles eso gä, wie wenn’s im Himmel bschlosse wär. Gäbet nume zue, Mama, Dir findet se-n-emel o nätt!»
«Ja», seit d’Frou Oberschti, «’s isch wahr, si isch härzig, und was d’Pärson isch, so chönnt i mer eigetlech für di chuum öppis Bessers wünsche. Aber lue, dir kennet ech doch eigetlech no härzwenig, und für so nen Armi, wo chuum e ganze Chittel mit i d’Hushaltig bringt, zur Frou z’näh, sötti e junge Ma no ganz bsunders im klare sy über sy Liebi.»
«A der Liebi fählt’s jedefalls nid», meint der Chrischtoph.
«Ja weisch, wenn eine verliebt isch, so weiß er sälte, wie gsund und duurhaft sy Liebi isch. Hesch de se so gärn, daß de se willig ließisch la fahre, wenn de wüßtisch, daß si ohni di glücklecher würdi? E junge Ma sötti nid hürate, bevor er sech das cha säge.»
Die Frag isch dem Junker Chrischtoph e chly unerwartet cho. Er het sech e Zytlang bsunne; aber du seit er ganz bestimmt: «Wohl, es isch eso.»
296 «Heit dir de scho mitenandere gredt?» fragt d’Frou Kätheli.
«Versproche hei mer is no nid», seit der Chrischtoph, «aber i bi sicher, daß si druuf rächnet.»
«Ja nu», meint d’Frou Kätheli, «so hesch jitz no Zyt, der’s z’überlege, bsinn di wohl! Gäb der der lieb Gott, daß de sy Willen erratisch.» Dermit het d’Frou Oberschti Wendschatz ihre Suhn a sech zogen und ihm es Müntschi gä.
Im wytere Gspräch het si du no gseit, si möchti eigetlech gärn mit dem Herr Daxelhofer no drüber rede, er heigi gar viel Erfahrung. Das het’s dem Chrischtoph gar nid chönne; aber schließlech het er nahgä und gseit, er welli sälber mit ihm ga rede. Der Herr Daxelhofer het sech im stillen amüsiert ob der Frag vom Chrischtoph, was är derzue sägi. Als Ratgäber vo der Frou Kätheli het er’s für sy Pflicht agluegt, dem Chrischtoph di Hürat z’vernütige. Es dunki ihn, het er gseit, es gäbi z’Bärn besseri Partiee z’mache. Si syg ja nätt zum Aluegen und artig o, aber das sygi de o alles, was si mitbringi. Der Chrischtoph het sech für syni Plän gwehrt und nid nahgla, bis der Herr Seckelmeischter gseit het: «I weiß eigetlech nid, warum du mi no fragsch, du schynsch ja z’wüsse, was de wottsch und bisch dy eigete Herr und Meischter.»
So isch du der Sach nüt meh im Wäg gstande, und me het gstudiert, was wyter gah sölli. Für emel ja nid z’ruuch mit der Tür i ds Huus yne z’falle, het me zerscht no einisch mit dem Père Jérémie welle rede. D’Frou Kätheli het sech uf e Wäg gmacht ga Muri und het dem Père Jérémie mit Härzchlopfen avertrouet, was ihre Suhn im Sinn heigi, und ihm aghalte, 297 er sölli doch ja na sym Gwüsse raten und etscheide. Es würdi ihre di gröschti Freud mache, wenn d’Louise de Fortonie wetti d’Frou vo ihrem Suhn wärde, aber si wett’s nid uf sech näh, öppis ga z’erzwänge, wo nid na Gottes Wille wär. Si kenni ja di Tochter no z’wenig, für z’wüsse, ob di Beide zsämepasse.
Der Père Jérémie het Freudetränen i den Ouge gha, wo-n-er der Frou Oberschti g’antwortet het, är heigi geng gwüßt, daß der lieb Gott ihn nid wärdi im Stich la; aber so öppis heig er doch nie gwagt z’hoffe. Ob si zsäme passe, das müesse halt di Beide sälber luege z’errate; ihn würdi’s wundere, wenn si sech nid guet verstüende. Druuf het der Père Jérémie ne Zytlang vor sech abe gluegt, und du seit er zur Frou Kätheli, merkwürdig syg es eigetlech, z’St-Sulpice heig es e Zytlang ganz usgseh, wie wenn scho dür e Junker Berchtold d’Louise sötti der Wäg i ihres Huus finde. Er gloubi geng, d’Louise heig ne nie ganz us em Härz verlore. Aber es syge längi Jahr drüber vergange, und na allem, was me jitze ghöri, chönni me ja nümme dra dänke, daß dem Junker Berchtold und der Louise de Fortonie ihri Wääge sech je wieder wärde chrüze.
Si sy du eis worde, der Chrischtoph sölli de z’morndrisch ga Muri cho und der Louise sys Anlige sälber cho vorbringe. Jitz het me du d’Louise no grüeft, si söll d’Frou Oberschti der Wäg ab begleite. Der Père Jérémie isch under em Tor vo der Garteterrasse blybe stah, het ds Chäppli vo syne schneewyße Haare gnoh und der Frou Oberschti sys Komplimänt gmacht, währeddäm d’Louise i ihrem eifache schwarze Röckli unden a der Terrassestägen uf se gwartet het. D’Frou Kätheli het’s nid g’achtet, daß i däm Ougeblick 298 schwäri Schritte gschwind der Wäg uuf cho sy. Aber plötzlech ghört si hert näbe sech e Schrei, wo eim dür March und Bei gangen isch, und wo si umeluegt, gseht si d’Louise i den Arme — vom Junker Berchtold. Si het im erschten Ougeblick sech gfragt, öb si der Verstand verlore heigi, oder was sünsch mit nere sygi. Mit beidne Hände het si sech a ds Härz griffe, und der Pfarrer, wo sälber der Schräcken i allne Glieder gha het, isch mit usichere Tritte d’Stägen ab cho, für z’verhüete, daß si abefalli.
So sy si alli vieri e Zytlang wie agwurzlet blibe. Der erscht, wo sech wieder grüehrt het, isch der Junker Berchtold gsi. Mit chreftigen Arme het er sy wiedergfundeni Fründin d’Stägen uuf treit und de beiden andere mit den Ouge gwunke, mitz’cho. Der Pfarrer isch, so gleitig er het chönne, vora gange, für d’Türen ufz’tue, und d’Frou Kätheli isch under menen unbeschrybleche Sturm vo Freud und Jammer hinder ne här cho. Im Pavillon het der Junker d’Louise i nächschtbeschte fauteuil gleit und isch der Frou Oberschti um e Hals gfalle. Weder är no si hei einschtwyle Wort gfunde, für sech Luft z’mache. Druuf het der Junker der Père Jérémie grüeßt und syr Freud freie Louf gla, daß er ändlech ihn und sy Schützling wieder umegfunde heigi.
Erscht nah-ti-nah isch es ihm dütlech worde, daß i de verschmeiete Gsichter vo syr Stiefmuetter und vom Pfarrer nid nume der Usdruck vom Übernoh-sy ligi; er het vo Minute zu Minute dütlecher e schwäri Verlägeheit i ihrne Züge gläse, wo-n-er sech jitz no nid het chönnen erkläre. Wie hei di Beide dem Usbruch vo syr unermäßleche Freud chönne zueluege, ohni sälber mit 299 ihm i Jubel usz’bräche? Die Frag isch ihm uf de Lippe gsi, wo-n-er jitze syni schwarzglänzigen Ouge mit großer Verwunderung bald uf sy Stiefmuetter, bald uf e Pfarrer het la streife. Aber d’Frou Kätheli isch sälber no so wyt dervo gsi, sech ds Rätsel vo däm Ougeblick chönne z’löse, daß si nid minder erstuunet dry gluegt und äbesowenig Wort gfunde het als der Junker.
Der Pfarrer het das merkwürdige Mienespiel verstanden und gspürt, daß es jitzen a ihm sygi, Liecht i d’Sach z’bringe. Er het dem Berchtold sy sunneverbrönnti Hand gnoh, se gstrychlet und ihm gseit, er gseji, daß er sech über ihri Verlägeheit verwunderi. Und du het er ihm gseit, er sölli Gott danke, daß er grad no i däm Ougeblick dahäre cho sygi, sünsch hätt er villicht uf alli Zyte sech d’Liebi zu syr Fründin müessen us em Sinn schla. Er heigi so lang nüt meh vo sech la ghöre, daß niemer meh uf sys baldige Heicho heigi dörfe rächne, und wil si o z’St-Sulpice so gar nüt meh von ihm ghört heige, so heigen är und d’Louise de Fortonie o nümme dörfe hoffe, ne no einisch i ihrem Läben ume z’gseh. Underdesse syg’s aber sym Brueder Chrischtoph gange wie ihm sälber, er heigi sy Fründin i ds Härz gschlosse, und vor nere halbe Stund sygen är und d’Frou Oberschti eis worde, si welle dem Junker Chrischtoph nid dervor sy, wenn er welli um d’Hand vo der Louise-n-ahalte.
Jitz het sech der Berchtold mit ängschtlecher Verwunderung gäge sy Fründin gchehrt und gar nümme glost, uf was der Pfarrer no wyter gseit het: er chönni sech also drüber freue, daß d’Frou Oberschti d’Louise-n-uf alli Fäll i ds Härz gschlosse heigi. Der Junker isch sy Angscht bald los gsi; der erscht Blick us 300 den Ouge vo der Louise het ne druus erlöst. Aber no bevor si-n-ihm het chönne säge, daß er kei Grund heigi, a ihrer Treui z’zwyfle, het d’Frou Kätheli se zwunge, zerscht ihre-n-Ufschluß z’gä. Die het nämlech, für us em Wirrwarr vo ihrne Gedanken use z’cho, der Junker Berchtold gfragt: «Säg mer numen eis: wie bisch du dahäre cho und de grad no i däm Ougeblick?» — Das het der Junker nid gärn ghört; er het us der Frag gmeint müesse z’ghöre, daß er syr Stiefmuetter nid erwünscht cho sygi und daß si d’Partei vom Chrischtoph gägen ihn nähmi.
D’Louise het sech schuldig gspürt am Irrtum vo der Froü Kätheli, isch vor nere nidergchnöuet und het nere der Chopf i d’Schoß gleit und gseit, si söll nere doch ja nid zürne, daß si nere nid di ganzi Wahrheit graduse gseit heigi; si heigi der Berchtold no gar nid vergässe gha.
D’Frou Oberschti het der Chopf vo der Louise fründlech zwüsche d’Händ gnoh und nere gseit, si heig nere nüt z’vergä, si heigi sälber ds Gfüehl gha, der Chrischtoph sygi syr Sach z’sicher gsi. Meh het si im Ougeblick nid chönne säge, si het ds Härz z’voll gha. Es het se-n-unsäglech duuret für e Chrischtoph; aber wie hätt si sech chönne verherte gäge d’Liebi vo däm unglückleche Chind, wo nere ne verlorene Suhn wieder zuegfüehrt het?
Der Louise sy i däm Ougeblick d’Ougen ufgangen über öppisem, wo nere bis jitze gar nid klar gsi isch. Si isch sech vorcho wie ne Nachtwandler, wo am üsserschte Rand vo menen Abgrund erwachet. Si het gar nid gwüßt gha, wie stark d’Liebi zum Berchtold i ihrem Härz no gläbt het. Hätti sech nid ds Ziel vo der 301 Liebi so in en unbekannti Wyti verlore gha, so hätti si sech o nid chönne verirre. Erscht jitz isch’s nere dütlech worde, daß di üsseri Wäsesverwandtschaft zwüschem Chrischtoph und dem Berchtold se so zum Chrischtoph zoge heigi. Aber wär’s ihre müglech gsi, sech ändgültig mit dem Chrischtoph z’verbinde? Jitz het es se dunkt, nie und nimmer, si het nid gwagt sech usz’dänke, was worde wäri, wenn nid e Zuefall i däm Ougeblick der Berchtold dahäre gfüehrt hätti. Wie für sech us däm Gfüehl use z’rette, het si sech jitz a Berchtold aglähnt, ihm d’Hand um e Lyb gleit, und wo si di glüeckleche Blicke vom Junker uf sech gspürt het, zur Frou Kätheli gseit, däm Ma well si ghöre, däm heig si sech im tiefschte Grund vo ihrem Härz ergä.
Der Berchtold het ob dene Worten alles anderen im Ougeblick vergässen und nere nes Müntschi uf ihri uschuldigi Stirne drückt.
D’Frou Kätheli isch ihrne Gfüehl gar nümme Meischter worde; es het se dunkt, es well se grad verryße. Aber wie hätt si däm Glück chönne widerstah, wo das schöne Paar jitz usgstrahlet het? Si isch ufgstanden und het di einti Hand dem Junker, di anderi syr Brut gä und zum Berchtold gseit: «I gseh, dir ghöret zsäme. Dys Glück söll o mys Glück sy, es het mer di umegä.»
Druuf aben isch e neui Wälle vo Bitterkeit uf se cho, und chuum het si sech mögen ebha, z’frage: «Aber warum mueß de o alles i mym Läbe syni Dörn ha?»
Der Junker Berchtold het trotz sym große Glück der Frou Kätheli agspürt, wie schwär se ds Mißgschick vo sym Stiefbrueder acho isch. Er het’s nid über sech bracht, se sich sälber z’überla. Der Soldat isch in ihm 302 obenuuf cho, und er het nere vorgschlage, si welle zsäme hei, und är well dem Chrischtoph sälber ga säge, was gange sygi. Uf ds erschten isch d’Frou Kätheli ygange; des zwöite hingäge het si sech no wellen überlege.
Wo di warmi Abedsunne di breite Schätte vo de Boumstämm wie dunkli Purpurstreifen über d’Straß gleit het und ds letschte Tagesliecht ds Gras i de saftige Matte het gmacht zlüüchte, da sy zum erschtemal wieder na länge schwäre Jahre Muetter und Stiefsuhn der glych Wäg gange. Wär chönnti ermässe, was i däm Muetterhärz vor sech gangen isch? Dert sy vor der Stadt i länger Reie di schöngformete silhouettes vo den alte Böum gstanden und derzwüsche das heimelige Dach, wo si und der Oberscht Wendschatz drunder sech d’Hand gä hei für ds Läbe. Dütlecher als je isch er nere wieder vor den Ouge gstande, wenn ihri Blicken uf ihre Begleiter gfalle sy, wo jitz i syr volle Mannschraft näbe nere här gangen isch. Er isch jitzen ungfähr glych alt gsi wie damals der Oberscht, und wär je der Oberscht Wendschatz gseh het, dä het im Junker Berchtold sy Vatter müessen umekenne. Wär weiß, het si sech gseit, er fat ihm jitz de o inwändig afa glyche? Es isch spät, aber es isch no nid zue spät. Di schöni Abedsunne het se fridlech gstimmt, und si het sech vom Berchtold la brichte vo synen Erläbnisse, bsunders vo St-Sulpice. Derby isch nere meh und meh ds Härz uf gange: si het soz’säge mit jedem Schritt, wo si gmacht hei, meh d’Überzügung gwunne, es heigi eifach so müesse cho, und es sygi guet so. Ja, es isch i ihrer Bruscht wieder öppis vom alte Humor erwachet, wo si früecher gha het, so nes lyses Lachen über ds 303 Sperzen und ds Borze vo de Möntsche, wo doch zletscht, wenn si ds Härz uf em rächte Fläck hei, ihres wahre Glück nid möge zerstöre, si möge’s so lätz achehre, als si wei.
«Los», seit si, wo si gäge d’Stadt zue chöme, zum Junker, «la du mi mit dem Chrischtoph la rede, er nimmt’s vo mir liechter a, und nachhär findet dir de der Wäg o besser zu-n-enandere.» Der Berchtold het nere müesse rächt gä und het gseit, so well er se-n-einschtwyle la mache, aber er chömi de hinecht no zue ne.
Di beide Brüeder hei sech no nid gseh gha. Der Berchtold het sech, wo-n-er ga Bärn cho isch, kei Zyt gnoh, na syne Lüte ga z’frage. Wie ne Jeger isch er uf der Spur blibe vo de Flüchtlinge vo St-Sulpice. Und wo di Spure ga Bärn gwise hei, isch er ne descht ärschtiger nachegange. Daß der Pfarrer Dupuy mit nere junge Dame im Schloß z’Muri sygi, het er im Kommerziehuus erfahre, wo di meischte Refügienten um ihres Brot g’arbeitet hei. Und du isch er, ohni umez’luege, dert use gloffe.
Jitz het aber der Junker Berchtold syr Stiefmuetter chuum adieu gseit gha, für no dem Venner Daxelhofer sy Ufwartung ga z’mache, so isch der Frou Kätheli schwär uf ds Härz gfalle, was si dem Berchtold abgnoh het. Wie nächer si zu ihrer Hustüre cho isch, descht herter isch es se-n-acho. Herrjere, was wird er säge, dä arm Gügger! Er wird mer’s nid liecht verzieh, daß i dem Berchtold ha rächt gä.
D’Frou Kätheli isch i ihri Stube gange, für sech anders az’lege. Aber schier het si das vergässe — und das wott doch öppis säge bi nere Frou — wil si zu ihrne 304 Höupte der Chrischtoph ghört hin und här loufe, und derzue het er bald pfiffe, bald gsunge, alli chätzers Lumpeliedli, wo-n-ihm z’Sinn cho sy und wo d’Frou Kätheli i ihrem Läbe no gar nie het ghört gha. Fascht hätt si drob müesse lache; aber jitz isch’s nere wahrlech nid drum gsi. Wie het si der Zsämestoß mit der übersüünige Freud söllen überstah?
Jitz schletzt er d’Türe — jitz chunnt er abe. Hälf mer Gott! Wie söll si-n-ihm’s säge? D’Frou Kätheli weiß sech kei Rat. Si bättet schutzwys: «Säg mer! Rat mer! Zeig mer, wodüre!»
Es wird still. — Isch er use? Nei, er isch i der Äßstube. Gwüß sitzt er na syr Gwohnheit uf em chalten Ofetritt — si gseht nen i Gedanke. Hübscheli geit d’Frou Kätheli übere. Ja, si ghört ne vom Ofe här. Dert sitzt er, pfyft und schlat mit den Absätze der Takt derzue.
Chuum tuet si der Fueß über d’Schwelle, isch er i eim mächtige Satz i der Stuben usse.
«Was hei si gseit?» D’Ouge springen ihm vor Erwartung schier us em Chopf. «Darf i ächt nid hinecht no use, ga Muri?»
«Myn Troscht! Du Arme!» seit si und wott nen a ihres Härz zieh, damit er’s für ihn ghöri chlopfe. Aber er ryßt sech los, het se mit gstreckten Arme vo sech wäg und fragt mit ufgrissnen Ouge: «Was? — Dir — wärdet mer doch nid böse Bscheid bringe, Mama!»
«Du wirsch nid gärn ghöre, was i der z’brichte ha», seit si schier atelos, «chumm, i will der alles erkläre.» Dermit geit si i di tiefi Fänschternische, i der Meinung, er söll dert zue nere cho sitze, damit si rüejig zsäme chönne rede. Aber der Chrischtoph blybt stah, wie 305 wenn er ds Gfüehl hätti, si well nen i ds Verderbe lööke.
«Wott si nid», fragt er, «oder isch sünsch öppis im Wäg?»
«Si isch gar nid frei.»
«Was? — Si isch versproche?»
«Jitze — ja.»
«Mit wäm?»
«Calmier di. — Du muesch der Zug vo ihrem Härz reschpäktiere.»
«Mit wäm isch si versproche?»
«Mit dem — Töldi.»
Da sy dem Chrischtoph d’Wort usgange. Wie verschmätteret luegt er sy Muetter a. Ändlech fahrt er mit der Hand a d’Stirnen und seit halblut zue sech: «Jitz begryfen i... drum het si nie rächt mit der Sprach use welle. Aber — Dir säget, jitze syg si versproche. — Wenn isch de das gscheh?»
«Stöphi, chumm, i bitte di, lue nid so uwirsch dry! Chumm, sitz jitz chly dahäre. — Es isch gwüß alles mit rächte Dinge zuegange; aber si hei sech doch nid chönne verspräche, bevor si sech wieder gseh hei.»
Der Chrischtoph het nid wellen absitze. Ender het’s usgseh, wie wenn er e Wäg suechti, für... er het nid gwüßt, wohi.
«Aber, wenn sy si de zsämecho?» fahrt er furt.
«Hütt. — Hütt isch er ga Bärn und ga Muri cho.»
«Der Töldi?»
«Ja, wie ynegschneit.»
«Und Dir syd derby gsi?»
«Ja.»
306 «Und heit’s la gscheh, ohni öppis derglyche z’tue? O, Mama, Mama, han i das verdienet?»
«Was hätt i chönne mache? — Es het mer weh gnue ta für di. — Was hütt gscheh isch, isch nume no ne Formsach gsi. Si sy, schynt’s, scho sit Jahren i tiefschter Seel eis. Mir isch du o nes Liecht ufgange. ’s isch mer no ufgfalle — bsinnsch di? — wo si-n-is zum erschtemal vo St-Sulpice erzellt het, daß si mit nere versteckten Emotion nam Töldi gfragt het. — Wie hätt i da sölle dryrede? Es wär ja dys und ihres Unglück worde. Är het se sit Jahre gsuecht, isch nere nachegange. Lue, i gloube sälber, si ghöre zsäme. Es wird dem Töldi sy Rettung sy. — Da chan i mi nid dergäge wehre.»
«I cha’s nid gloube», seit der Chrischtoph und luegt derby stober i d’Stuben use, «daß si mi lat la fahre. I cha’s nid so ohni wyteres la gscheh. I ha ds Rächt, mi z’wehre.»
Der Chrischtoph macht e Bewegung, wie wenn er en Etschluß gfasset hätti.
«Wo wottsch hi?» fahrt d’Frou Kätheli uuf.
«I wott’s wenigschtes vo ihre sälber ghöre.»
«Du wirsch doch nid dert use welle?»
«I gange mym guete Rächt nache», seit der Chrischtoph trotzig, und scho het er d’Türfallen i der Hand, da fasset ne sy Muetter a beidnen Arme, stoßt ne langsam zrügg und stellt sech vor d’Türe.
«I tue’s nid, daß de geisch. Du darfsch nere nid ga ne Szene mache. Si vertreiti das nid ohni Schade. Und nütze tuet’s der glych nüt. — Schlaf du zerscht einisch drüber!»
Uf das hi het der Chrischtoph, wo vor syr Muetter uwillig zrügg gwichen isch, spöttisch d’Achsle zuckt.
307 «’s wär chummlech, wenn men über verstörtem Glück chönnti yschlafe. Da gseht me grad, wie Dir mys Ungfell uf di liechti Achsle nähmet!»
«Chrischtoph! Und das seisch du mir i ds Gsicht yne?»
«Dir vergässet wieder einisch, daß i nümme sibezächni bi und daß es settigs Erläbnis für ne Dryßgjährige schwärer z’ertragen isch als für eine, wo no alli Zyt het, ’s zwöi- oder drümal la druuf abz’cho.»
Der Chrischtoph het e neue Versuech gmacht, d’Türen i sy Gwalt z’bringe, ohni sy Mama az’rüehre.
Da ghört d’Frou Kätheli, währed si d’Türe fescht zuedrückt, im Stägehuus Tritt. — Der Berchtold! isch ihren erschte Gedanke gsi. — Jitz was mache? Di Beide la anenandere grate? Si het chuum meh gwüßt, was si macht, währed si der Berchtold ghört na ihre fragen und uf d’Türe zuecho. I ds Chrischtophs Gsicht het es nume so gflackeret. Bald isch er chrydewyß gsi, bald zündtrot. — Da chunnt ds Berchtolds Fueß uf d’Schwelle, sy Hand uf d’Türfalle. D’Frou Kätheli geit uf d’Syten und steit totebleich — zwüschen ihrne beide Sühn.
Niemer bringt es Wort vüre.
D’Frou Kätheli streckt ihri Händ na beidne Syten uus, si weiß nid warum und für was.
Da fasset sech der Berchtold es Härz — er het scho Bösers erläbt gha — und streckt sym Stiefbrueder d’Hand dar: «Grüeß di, Chrischtoph!»
Dür und troche het ihm der Chrischtoph g’antwortet: «Grüeß di», und d’Hand het er ihm o nume so blößeli gä, wil si enandere so mängs Jahr nümme hei gseh gha. Der Berchtold het sech dür das nid la abhalte, 308 grad z’mitts i d’Sach yne z’stüüre. «Es schynt, du heigisch’s o uf d’Louise de Fortonie abgseh gha», het er gseit. «Du channsch mi duure, daß das eso gangen isch; aber lue, da git’s nüt meh z’ändere; si ghört mir und das scho lang.»
«Du meinsch es emel», seit der Chrischtoph.
«Ja, und i weiß es.»
«Das wird sech ja bald wyse.» Mit däm wott der Chrischtoph zur Tür uus; aber Muetter und Brueder syn ihm i Wäg gstande.
«Chrischtoph», fragt d’Frou Kätheli, «du wirsch es doch nid welle zwänge, nere no hinecht i ds Huus z’falle?»
«I wott wüsse, woran i bi», trotzet der Chrischtoph.
Der Berchtold macht ihm Platz und seit: «Ja nu, wenn du’s gärn no hinecht vo ihre sälber wottsch ghöre...» D’Frou Kätheli hingäge het’s nid welle la druuf abcho. Si het dem Chrischtoph gwehrt und ihm gseit: «Wenn du Liebi zue nere hesch, so machsch nere das nid ane. Si het hütt Emotione gnue gha.» Aber es het nüt meh ghulfe. Der Chrischtoph isch uuf und dervo. Ga Muri isch er frylech a däm Abe nümme cho. Er het sy Zorn i allem Loufen abgchüehlt und derby je länger descht meh der Muet verlore. Er hätti’s hinecht nümmen über sech bracht, sy Fründin ga z’Red z’stelle.
Underdesse het du d’Frou Oberschti mit dem Berchtold verabredet, was wyters gah söll. Si het ne gfragt, öb er mit syr zuekünftige Frou ga Hünige well. Es wäri villicht ds Beschte; si blibi de mit dem Chrischtoph einschtwyle z’Bärn. «I gseh scho», het si gseit, «der Chrischtoph isch no nid so wyt nache, daß 309 er dir bald chönnti vergä, me mueß ihm Zyt la der-zue.» Di armi Frou isch wieder i Tränen usbroche, wo si furtgfahre het: «Mueß i ’s jitz no erläbe, daß dir uneis wärdet mitenandere? I gspüre scho, mit myr Chraft und Wysheit bin i am Änd. I mueß es dem liebe Gott überla, euch wieder zsämez’bringe und will mi i Geduld lyde.»
«Mama», het der Junker Berchtold g’antwortet, «i weiß besser, als Dir meinet, was Dir mynetwägen usgstande heit. Der Dank söll nid usblybe. Aber jitze bitten ig Ech, heit no einisch e chly Geduld! Was a mir isch, söll gscheh, daß alles no zu mene gueten Änd chunnt. Für mi isch der Momänt no geng nid cho, Hünigen az’trätte, aber wenn i de gspüre, daß es sy söll, so wärdet Der nid uf mi bruuche z’warte. Dir chönnet Ech druuf verla. Nach Frankrych gangen i nümme, das ligt hinder mer. My Etschluß isch gfasset: Der Prinz von Oranie suecht Schwyzer; i dänke, es wird dert o no nes Fähnli gä für mi.»
Da isch i di tränefüechten Ouge vo der Frou Kätheli e neue Glanz cho. «Isch es der Ärnscht?» het si gfragt.
«Ja.»
«Aber wottsch de würkiech wieder furt? — Zieht’s di no geng nid hei?»
«Es zieht mi scho lang hei. Sobald es sech schickt, chumen i wieder. Der lieb Gott wird is der Wäg de scho zeige.»
*
Am andere Morgen isch der Junker Chrischtoph der erscht Möntsch gsi, wo der Wächter dür ds undere Tor use gla het. Natürlech isch er no z’früech gsi, für ga 310 Muri; aber d’Ungeduld het nen us de Stadtmuuren use gjagt. Er het irged es einsams Eggeli gsuecht, wo-n-er ungstört het chönnen überlege, was er z’Muri welli säge. Ohni sech lang z’bsinne wohi daß er well, isch er näbe der Sandflueh ufen uf d’Höchi, wo hütt der Rosegarte ligt. Dert isch er under de breiten Eschte vo menen Ahorn am Bort abgsässen und het mit böse Blicken uf d’Stadt übere gluegt, wo-n-er währed de letschte Wuche mit soviel Yfer und Freud für ne gueti Sach g’arbeitet het. Ohni daß er sech drüber klar worde wäri, sy i syne Gedanke ds Bewußtsy, daß er sech dür sy Arbeit verdient gmacht heigi, und der Verdruß über sys letschten Erläbnis inenandere gflossen und hei zsämen e trüebi verbittereti Stimmung usgmacht. Und die isch no böser worde dür e Groll über sy Stiefbrueder. Wenn de vo Zyt zu Zyt das schöne fründleche Gsicht vo der Louise i di Trüebsal yne glüüchtet het wie ne Sunnestrahl dür verrisseni Gwitterwulke, so het’s däm arme Ma dopplet afa weh tue, so daß er sech gseit het, es wäri am Änd am gschydschte, er ließi alles la sy und liefi furt. Aber de isch es de wieder über ne cho, er chönni doch nid alli syni Plän uf en erschte Bricht hi la fahre, ohni nume je sy Schatz no gseh z’ha. So isch er ändlech doch du gäge Muri use gwanderet und mit schwärem Härz der Schloßbärg uuf, nid uf em gwöhnleche Wäg, er het keini Zügen und Beobachter begährt. Kei Hund und kei Wächter het ihm der Wäg versperrt, und doch isch es ihm nid grate, ungstört mit der Louise zsämez’cho. Die isch vermuetlech im Huus inne gsi, und vor em Huus isch uf sym Bänkli der Père Jérémie gsässe. Me sötti meine, e tatchreftige junge Ma mit mene Härz 311 voll Trotz und Liebi wäri liecht a däm schittere Mannli vorby cho, und doch het es nid sölle sy. Der Pfarrer Dupuy het ekei Hellebarde vor der Hustüre düregstreckt, und doch het der Chrischtoph dert müesse blybe stah. Der Pfarrer isch vo sym Bänkli ufgstande, sobald er der Chrischtoph het gseh dür ds Hoftor yne cho und isch im etgägegange. Der ganz Grimm und Cholder uf em Gsicht vom Chrischtoph und o di ballete Füüscht hei ne nid möge verschüüche. Wo der Chrischtoph agsetzt het, für an ihm vorby zum Pavillon z’loufe, het ne der Père Jérémie fründlech, aber fescht bi der Hand gnoh und ne zwungen, es paar Schritt mit ihm zrügg z’loufe. Öb er d’Louise würklech vo Härze gärn heigi, so daß er nere ds allerbeschte chönnti wünsche, het er gfragt. Da isch dem Chrischtoph undereinisch i Sinn cho, was sy Muetter ihm gseit het vo der wahre Liebi. Und das het ne für en Ougeblick gmacht nachez’dänke.
No het er d’Wort nid gfunde, für dem Pfarrer z’antworte, da erschynt under der Türe vom Pavillon d’Louise sälber. Si het grad gseh, wär bim Père Jérémie steit, und e heißi Bluetwällen isch nere dür di jungi Bruscht gschosse. Ihren erschte Gedanke wär gsi, wieder i ds Huus yne z’flieh; aber es gwüsses Schuldgfüehl het nere das nid zuegla. So glücklech si gsi isch, daß der Junker Berchtold wieder zum Vorschyn cho isch, so het si nütdeschtminder es ufrichtigs Beduure mit dem andere gha, und es het se dunkt, ihres Glück chönnti nid vollkomme sy, wenn si nid für ds Leid, wo si-n-ihm anegmacht het, e chly büeßt hätti... So het si ds Härz i beidi Händ gnoh und isch mit tapfere Schritten uf di Beide zue, für dem Père 312 Jérémie ds Unagnähmschte vo syr hüttigen Ufgab ga abz’näh.
Dem Chrischtoph isch es heiß und chalt dür e ganze Lyb gloffe, wo-n-er se het uf sech zue gseh cho. Mit dem beschte Wille hätt er nere-n-i däm Ougeblick nid chönnen unartig begägne. Ihre Muet und d’Luterkeit vo ihrem Usdruck hei nen überwunden und weich gmacht. Natürlech isch es i däm Ougeblick wieder über ne cho und ihm klar worde, was er eigetlech i der Hand gha heigi und was ihm etgange sygi. Es isch ne hert acho; aber er het sech willig vo syr schöne Fründin la der Allee zuefüehre, wo si-n-ihm du under Tränen aghalte het, är söll nere vergä. Si gseji jitz wohl, wie unrächt si ta heigi, ihm so viel Fründschaft z’erwyse, aber si hätti nie dänkt, daß si dermit es settigs Unheil chönnti arichte. Vo Afang bis zum Änd het si-n-ihm erzellt, was si mit sym Stiefbrueder erläbt heigi, wie nach si sech scho gstande syge, wo-n-är vo St-Sulpice nach Spanien uf broche sygi.
Es isch es bitters Begryfe gsi für e Junker Chrischtoph; aber er hätti müesse vo Stei sy, wenn er se nid begriffe hätti. D’Tränen us dene dunkelblauen Ouge hei Tröpfli um Tröpfli d’Wahrheit erwise vo allem, was si gseit het, besser als der fyrlechscht Eid vor mene Richter ’s hätti chönne tue. Und si hei ne völlig etwaffnet, so daß ihm gar nüt anders bliben isch, als sech z’ergä. Truurig und gschlagen isch er der Schloßbärg ab und hinder em Egghölzli düre gäge Bärn zue. Es großes sunnigs Erläbnis isch hinder ihm gläge, fertig und dürta. Nüt isch ihm dervo bliben als en Erinnerung, wo-n-ihm het müesse ds Härz z’underobe chehre, so mängisch si wieder i syr Seel uftouchet isch.
313 Settigs mueß der Möntsch ha, wenn öppis Großes und Rächtschaffes us ihm söll wärde, und so het ds Truurigschte, was mer erläbe, sys Guete. Aber eis isch dem Chrischtoph blibe, wo nid hätti sölle sy und wo’s nid bruucht hätti, für nen uf sym Läbeswäg vorwärts z’bringe: der Groll gäge sy Stiefbrueder. Der Chrischtoph het sech lang chönne säge, es heigi halt i Gottsname so müesse cho und si wäre doch nid glücklech worde zsäme, solang daß der Berchtold no irgedwo umewäg gsi und ds Andänken an ihn im Härz vo der Louise no nid erlösche gsi wäri. Aber äbe — das isch es gsi, was er nid so liecht het chönne verwinde. Warum het dä Abetüürer grad no zur Zyt müesse cho, für ihm ds Schönschte, wo-n-ihm bis dahi ds Läben afange bracht het, us de Hände z’ryße? Geng und geng wieder het sech ihm ds Gfüehl i ds Härz gschliche, är hätti doch eigetlech der erscht Aspruch uf se gha wäge syne Verdienscht um di Refügierte. Lang no isch er i der hindere Schoßhalden umegstriche, da und dert under mene Boum blybe sitzen und het sym Schicksal nachegstuunet, zletscht no am Waldsoum vom Schoßhaldehölzli. Da isch sy Blick am Schloß und Chilchsturm vo Muri blybe hange, bis ihm undereinisch z’Sinn cho isch, daß vermuetlech jitze sy Stiefbrueder a sym Platz dert under de Böumen anere rosige Zuekunft etgäge gseji; da het er nümme möge luege. Da isch ihm di ganzi Gäged, so schön si isch, schier verhaßt worde. Mit läbige Schritten isch er der Stadt zue, mit dem Vorsatz, wenn irged müglech bald o der Stadt Bärn der Rügge z’chehre, je nachdäm der Berchtold hie blybi oder sälber wyters gangi.
Wie ’s der Chrischtoph vermuetet het, so isch es gsi. 314 Währed är am Rand vom Schoßhaldehölzli gsässen isch und Trüebsal blaset het, isch der Junker Berchtold mit syr Brut im Schloßhof vo Muri gsässen und het mit nere verabredet, si welle, für alle Hader z’verhüete, sobald wie müglech vo Bärn furt. Unbekümmeret um alles, was d’Lüt gseit und «gfunde» hei, hei di Zwöi, sobald der Junker Berchtold sys Patänt für ne Kompagnie i holländische Dienschte gha het, Hochzyt gmacht. Es isch gar grüüslech still zuegange derby; anere große Fête het niemer nüt nahgfragt, und um ne Pfarrer hei si o nid wyt usmüesse. Der Père Jérémie het se trouet, und wär hätti’s besser chönne machen als är, wo se besser gkennt het als mänge syni eigete Chinder. Hochzytsreise z’mache, isch dennzumal no nid der Bruuch gsi; aber der Junker Berchtold het sech’s doch nid la näh, syr junge Frou Hünige ga z’zeige. So het si du wenigschtes chönne di tröschtlechi Ussicht mit sech i d’Frömdi näh, daß a menen Ort uf der Wält es gaschtlechs Dach uf se warti. Der inner Trieb zum holländische Chriegsdienscht het dem Berchtold ds Interesse gä, wo-n-är und sy Frou für d’Sach vo de verfolgete Proteschtante gha hei.
Sälbdritt — vom Père Jérémie hei si sech nümme welle trenne — sy si scho i de Niderlande gsi, wo sech unvermuetet dem Junker Chrischtoph o ne Türen ufta het.
Viertes Kapitel
Es isch am füfte Herbschtmonet gsi vom glyche Jahr no, wo d’Frou Kätheli Wendschatz ihre Stiefsuhn zum zwöitemal het gseh i d’Frömdi use zieh, da isch gar verwändt e stattlechi Cavalcade z’Bärn zum Obere Tor uus gritte. Hunderti vo gwunderige Bärner hei dene Ryter nachegluegt, und es isch nid eine gsi, wo nid wohl gläbt hätti dranne. Vora isch — e schöneren und würdigere Repräsentant vo der Republik wäri nid gsi ufz’trybe — der Venner Daxelhofer gritte. Wär ne gseh het, dä het sech gseit, amene settige Ma wärde si z’Paris wohl oder übel müesse Ghör gä. Syni schöne dunklen Ouge hei under der mächtigen allonge-Perügge vüreblitzet, wie wenn si allne z’voruus wette d’Zuekunft dürluege, und di starki Haaggenase het o gschine z’säge: hiedüre mueß es, und nähmet ech in acht, mer i Wäg z’cho! Hinder em Venner Daxelhofer här sy zwee Brüeder Effinger vo Wildegg cho, flotti jungi Bärner, wo sech hei gwüßt z’chehre. Hinder dene sy der Junker Chrischtoph Wendschatz und e Herr von Ernst gritte. Der Schluß hei zwee Ryter i de Standesfarben und zwee bagage-Wäge mit sibe Bediente gmacht.
Es het sech drum ghandlet, im Name vo den evangelische Stände der Stadt Gänf vor em Chünig vo Frankrych ga Rächt z’verschaffe gäge di uverschante Forderunge vom Chorherrestift Annecy und gäge ds Parlamänt vo Dijon. Z’Bärn het me wohl gwüßt, warum me juscht grad der Venner Daxelhofer schickt. Niemer 316 het gäge d’Franzose meh Haar uf de Zähnde gha als grad är. A tüechtige Staatsmanne hätti’s ja sünsch nid gfählt; aber bi de meischte het me gförchtet, si chönnte sech de la um e Finger lyre, wenn nid gar vom französische Guld sech la blände. Und derzue het es ds sältmal de no Muet bruucht, vowäge der Chünig und syni Minischter sy nid zfride gsi mit de Bärner, und bsunderbar nid mit dem Herr Daxelhofer und syne Fründe. Da hei sech sogar dem Herr Daxelhofer syni grimmigschte Gägner i ds Füüschtli glachet und ghulfe, ihn als Gsandte schicke. Es sygi nüt als rächt und billig, hei si gfunde, daß dä, wo di ganzi franzosefindlechi Politik ygfädnet heigi, jitz o gangi ga darha.
Under dene Ryter isch natürlech niemer so froh gsi, der Stadt der Rügge z’chehre, als der Chrischtoph Wendschatz. So i di wyti Wält use ryten und öppis Neus gseh, e Staatsaktion mitmache, wo vor de Lüten ihm o no ne chlyni Aureolen ytreit het und ihm’s erliechteret het, di unagnähmen Erläbnis vo däm Früehlig e chly z’vergässe, das isch ihm grad rächt cho.
Da het’s d’Frou Kätheli i dene Tage weniger luschtig gha. Si isch nid di erschti und nid di letschti gsi, wo uf eismal ganz allei daheim bliben isch und ihri Sühn i di wyti Wält use het müesse la zieh. Si isch ja o dem Venner Daxelhofer härzlech dankbar gsi, daß er ihre Chrischtoph mitgnoh het, und het für sech sälber ougeblicklech nüt anders begährt, als daß me se-n-i Rueh laj, damit si ihri Sorgen i der Stilli chönni verwärche. Was geit settigs d’Lüt a? — Si het o nid welle beduuret sy, und nüt isch nere meh zwider gsi, als wenn öppen e wohlmeinendi Fründin se het welle cho tröschte. Was 317 i ihrem Härz vor sech gangen isch, het ja doch niemer verstande.
Si het di Sach chönne dräje, wie si het welle, so isch nere geng wieder di bitteri Wahrheit blibe, daß alli Plän, wo si mit ihrne Sühn gha het, ändgültig mißrate sy. Nüt isch nere blibe, als daß di beide Stiefbrüeder jitz no hinderenand cho sy und si gar kei Wäg gseh het, für se wieder zsämez’bringe. Im Hader sy si usenandere gange, und kei Möntsch hätti chönne säge, wie me se wieder würdi zsämebringe. Es isch se hert acho, gruusam hert; aber jitze het si sech müessen ygstah, daß si sälber nüt meh usrichti und daß si alles Däm müessi überla, wo nere di Sühn einisch i d’Arme gleit het. Das isch ds Ergäbnis gsi vo längen einsame Tage, wo si währed der Reis vom Chrischtoph z’Hünigen usse zuebracht het.
So still und abgchehrt het me di sünsch so läbigi Frou z’Hünige no nie gseh gha, und di alte Burelüt, wo sech no dra bsunne hei, wie si synerzyt im Schloß und drum ume het afa ufruume, hei gfunde, es heig nere wüescht böset. D’Frou Kätheli het ne das a de Gsichter abgläse, und us Angscht, es chönnti der einten oder andere Burefrou yfalle, nere-n-öppis Tröschtlechs welle z’säge, het si sech nid meh vüregla, als grad absolut het müesse sy.
Je meh si sech dry ergä het, daß si nüt meh wärdi usrichte bi ihrne Sühn, descht meh het si gspürt, daß wieder e gwüssi Rueh über se chunnt, und nid nume Rueh, es isch öppis gsi, wie ne heitere warme Herbschtsunneschyn.
Mit steihertem Chopf isch underdesse der Venner Daxelhofer z’Paris ygritte. Am Bürgermeischter 318 Escher vo Zürich, wo z’Troyes mit ihm zsämecho isch, het er e Kolleg gfunde, wo nid minder Rückgrat gha het als är sälber. Di erschti Sorg, wo dene Beide z’Paris begägnet isch, isch ds Zeremoniell gsi, wo si zur Wahrung vom eidgenössische Ansähe hei söllen i Aspruch näh. Der üsser Schyn het so ne großi Rolle gspilt, daß er der ganz Erfolg vo der Mission hätti chönnen i Frag stelle. D’Tagsatzung het usdrücklech ihri beide Verträtter als Gsandti primi ordinis agmäldet gha und welle, daß me se nid minder reschpäktvoll tüej epfah als di früechere schwyzerische Gsandtschafte. Dämnah hätti der Chünig se ständlige müessen epfah, der Huet vor nen abzieh und ne d’Hand gä, und d’Schwyzer hätte nume währed dem Vortrag vo ihrem Wortfüehrer bruuche der Huet abz’zieh. So het’s der Venner Daxelhofer begährt und vo Afang a gseit, er tüej’s nid anders, nid öppen us Ytelkeit und Ehrsucht für sich sälber; aber wil er gfunde het, das syg me den evanglische Stände vo der Schwyz schuldig, und jedes Nahgä im chlynschte Punkt chönnti ihrer Sach schade. Dem General Stuppa isch ds Ufträtte vom Venner Daxelhofer förchterlech unagnähm gsi. Er het alles ufgwändet, für ihm byz’bringe, er söll doch keini Gschichte mache. Das het’s grad no bruucht. «Wolle», het der Venner zu sym Kolleg gseit, «dä isch mer grad der rächt, däm will i jitze zeige, öb i mi vo Hofschranze löj la brichte!» Wo-n-er bi der zwöite Visite geng no nid het welle nahgä, het ihm der Stuppa gseit: «I gseh, Dir heit sit Kaiserswerth no gar nüt glehrt.» Da antwortet der Venner Daxelhofer: «Wohl, Herr General, öppis han i doch glehrt, nämlech daß es Schwyzer git, dene d’Gunscht vo mene 319 frömde Monarch meh wärt isch als der Vorteil vo ihrem Vatterland.»
Tätsch, het der Chrischtoph dänkt, wo derby gstanden isch, dä het sy Fläre.
So wenig aber di französische Diplomaten und ihri Hälfershälfer bi dene schwyzerische Gsandten usgrichtet hei, so wenig sy di beide Schwyzer zu ihrem Ziel cho. Me het ne nid emal e pärsönlechi Audiänz bim Chünig bewilliget, und si hei ihres Begähre nume dem Minischter Colbert dörfe vortrage, wo geng gueti Wort het gha für Zürich, de Bärner aber bi jeder Glägeheit eis het la lige. Wo di beide Gsandte gmerkt hei, daß me se mit allne mügleche Näbedfrage wott versuume, sy si geng kategorischer ufträtte, und schließlech hei si ihri Päß ghöische. Das isch du de Franzose doch nid ganz rächt gsi, und si hei gmeint, es wäri uf alli Fäll gschyder, me würdi derfür sorge, daß di Schwyzer nid juscht mit dem schlächtischte Luun heichäme. Für settigs het me z’Paris Rezäpt gha, wo gwöhnlech guet zoge hei. Und natürlech het me dänkt, di arme Schwyzer syge für ds französische Chümi no bsunderbar epfänglech.
Am Tag na Wiehnachte hei di beide Gsandten uf ihri Päß gwartet, und ds ganze Pärsonal isch im Vestibüle vo ihrem hôtel versammlet gsi. Da chöme zwee chüniglechi Chammerherre, e Herr Bonnoeil und e Herr Giraud. Statt de Pässe hei si ne grüüsleche Lädersack treit, däm me vo wytem agseh het, daß er nid nume mit Haselnüß isch gfüllt gsi, vo wäge die beide Hofjunker hei grüüslech gha z’trage dranne. Wo di französische Lakeien im Vestibüle das gseh hei, hei ihri Ouge Glanz übercho, und si hei, ohni’s sälber 320 z’merke, ihri Läfzge gschläcket. Im salon het der Herr Giraud sy Lädersack fyrlech uf e Tisch gleit, di beide Gsandten aglüüßlet, d’Riemli langsam ufgchnüblet und du mit syne spinneledünne Finger zwo prachtvolli guldigi Chettenen use zoge, jedi mit nere große Medaille vom Chünig. Nüün Elle läng sy si gsi und jedi hundertsibezig Louis d’or wärt. Di einti het der Herr Giraud dem Venner Daxelhofer under d’Nase gha, di anderi der Herr Bonnoeil dem Bürgermeischter Escher. Ob das nid es famoses Bildnis vom Chünig sygi, het der Herr Bonnoeil gfragt. Das chönni sy, antwortet ihm der Herr Escher, aber är wüssi’s nid, da me ne ja kei Glägeheit gä heigi, der Chünig sälber z’gseh. Alles Zuerede vo dene beide Chammerherre, si sölle doch keini Komplimänt mache, das syg halt jitz eifach der Bruuch, und es heigi no nie e Gsandtschaft öppis eso refüsiert, heig si Erfolg gha oder nid, het glatt nüt abtreit. D’Ehr vo ihrer schwyzerischen Obrigkeit, het der Herr Escher gseit, syg ihm lieber als alli Schätz vo Versailles zsämegrächnet. Und wo si mit ihrne schöne Chettene nüt usgrichtet hei, hei si du gar nid probiert mit dem Gäld, wo si no parat gha hei. Ja nu, het’s du ändlech gheiße, ufzwänge chönn me nen am Änd nüt, und di beide Chammerherre hei ds Muul la hangen und sy mitsamt ihrem Lädersack, wo ungfähr glych heiter dry gluegt het wie si sälber, wieder abzoge. Wo si dür e Vorsaal use sy, het sech di ganzi schwyzerische Begleitmannschaft der Buggel voll glachet. Di französische Chammerdiener hingäge hei, wo du di beide Gsandten im Vestibülen a ne vorby gange sy, undereinisch alli zsämen uf ds Mal a ihrne Chittlen afa zupfen und pützerle — si hei doch mit ihrne Händen 321 öppis müesse mache, wo si so schön hei zwäg gha zum Darstrecke. Und wo di beide Gsandte vorby gsi sy, het du di schwyzerischi Begleitmannschaft e Sammlung vo Wörter und Näme z’ghören übercho, wo nen i ihrem französische Wörterbuech no gfählt hei.
Am glychen Abe no hei der Herr Daxelhofer und der Herr Escher ihri Päß usen übercho und sy abgreiset.
Und wenn si scho unverrichteter Sach heicho sy, so isch doch ihri Reis ga Paris nid für nüt gsi. Ds Jahr drauf hätti du der allmächtig Sunnechünig gärn wieder Schwyzer-Soldate gha und het den evangelische Ständen alles bewilliget, was si begährt hei.
D’Heireis isch weniger luschtig gsi als der Uszug vo Bärn, scho wäge der Jahreszyt. Es het se mängisch ghörig a d’Finger und a d’Füeß gfrore, und der Junker Chrischtoph isch ungärn wieder heicho. Paris het ihm gfalle, und weder Arbeit no Verantwortung hein ihm ds Läbe suur gmacht. Jitz hingäge het er wieder alles vor sech gseh, wo-n-er so gärn druus etrunnen isch. Wenn syni Gedanke voraus gange sy, so het er nid nume di altersgraui Stadt mit ihrnen änge Muure vor sech gseh, er het o ds Gschwätz ghört, wo dert innen umgangen isch über ihn und syni Erläbnis vom letschte Summer. D’Arbeit für di Refügierte het für ihn alle Reiz verlore gha, und er het mit dem beschte Wille nid gwüßt, dür was er se jitz de sötti ersetze. Stundelang isch er uf em Marsch näbe syne Kamerade här gritte, het der Chopf la hangen oder i d’Gäged use gstuunet, ohni se z’gseh. Daß der Venner Daxelhofer währed der ganze Mission flyßig uf ihn acht gä het und näbe de Staatsgschäfte no Zyt gfunde het, a d’Frou 322 Kätheli und ihri Sühn z’dänke, het der Junker Chrischtoph nid gmerkt. Der guet Luun isch ihm erscht wieder cho, wo si z’Neueburg ygritte sy und di ganzi Stadt se mit neren Ehrerbietung epfange het, wie wenn si us nere gwunnene Schlacht heichäme. Der letscht Chammerdiener oder Troßchnächt het vo der Achtung profitiert, wo me dene beide Gsandten erwise het. Natürlech het da o der Junker Chrischtoph sech nid Müej gä, nes Gsicht z’mache, wo d’Lüt druus hätte chönne schließe, daß är bi der ganze Sach keis Verdienscht heigi. Verdienscht het er frylech ekeis gha; aber was er mit sech heibracht het, das isch der Ydruck gsi vom Venner Daxelhofer. Sys charakterfeschten Ufträtte z’Paris und sy lutere Patriotismus isch für e Chrischtoph zu mene Kapital worde, wo-n-er zytläbes dervo het chönne zehre. Und derzue het er jitze no meh als vorhär d’Sympathie vom Venner gha, und zwar z’grächtem und nid meh nume, wil er der Suhn vo der schöne Frou Kätheli gsi isch. So isch er als e Möntsch mit große chances z’Bärn wieder ygritte. Wo si furt sy, het er ds Beduure vo den einten und der Spott vo den anderen als Reisgepäck hinden uf e Sattel gschnallet gha; jitze het er under de Chuttefäcke vom berüehmtischten und tüechtigschte Bärner vüregluegt.
Me cha zwar nid säge, daß me dennzumal z’Bärn nid im großen und ganze rächtschaffen und bider gsi wäri; aber ds Ufträtte vom Venner Daxelhofer z’Paris het trotzdäm e großen Ydruck gmacht. Me het ja scho ungfähr glych dänkt wie-n-är, ja, me chönnti grad use säge, är sygi der lybhaftig Usdruck vom allgmeinen Epfinde vo syr Zyt gsi; aber eigetlech het niemer meh 323 rächt dra gloubt gha, daß das Epfinde däwäg chönnti gryfbari Gstalt anäh. Das Byspiel het der Regierung und dem ganze Volk der Astoß gä zu menen inneren Ufschwung. Nüt het i der nächschte Zyt amene Bärner meh Gwicht chönne gä als äbe ds Vertroue vom Venner Daxelhofer.
Jitz wär der Momänt da gsi, für öppis z’wärde. Es hätti bi der nächschten Amtsbsatzig dem Chrischtoph nid chönne fähle; di beschti Landvogtei hätt er dörfe «prätendiere», wenn er — e Frou gha hätti. Aber mit rücksichtsloser Burgerluscht hei d’Konkurränten uf ds Gsetz verwise, wo’s absolut verbotte het, daß e Ledige dörf als Landvogt oder sünsch in es Amt gwählt wärde, und dermit isch der jung Wendschatz mitsamt syr Pariser Glorien uf d’Syte gsetzt worde.
Da isch i ds Chrischtophs Härz der ganz Groll, wo-n-er uf der Reis doch e chly het vergässe gha, wieder obenuuf cho. Di schadefreudige Gsichter vo syne Konkurränte hein ihm di ganzi Gsellschaft verhaßt gmacht. Wie nes Riesebollwärk sy Gsetz, Verfassung und Bruuch vor ihm gläge. Da het’s keis Gleich und keis Erbarme gä. I sym Härz het der Chrischtoph di Gsetz verwünscht, wo eine zwunge hei, z’hürate, für öppis chönne z’wärde. Aber wil er sech dadüre nid het chönne Luft mache, so het sech sy ganze Groll wieder gäge Berchtold grichtet, wo-n-ihm mit dem Liebesglück o alli Ussichten, in es Amt z’cho, zerstört het. Alles isch wieder in ihm ufgläbt, und es het ne so zwäg gnoh, daß me het müesse förchte, er gangi no dranne z’Grund. Wo söll das use? het sech d’Frou Kätheli gfragt. Mit nere settige Verbitterung im Härz bringt’s dä arm Möntsch nie derzue, z’grächtem wieder Fride 324 z’mache. Si het probiert, der Chrischtoph uf anderi Gedanke z’bringe, het Alöuf gnoh, nen i luschtigi Gsellschaft z’füehre, im Tiefinnerschte sogar ghoffet, er chönnti nen Ersatz finde für d’Louise. Aber der Junker isch für nüt z’ha gsi; er het im Gägeteil sy Muetter no mit i d’Verbitterung ynegrisse.
Hätte si jitz nid der Herr Daxelhofer gha — er isch underdesse Dütsch-Seckelmeischter worde — so weiß kei Möntsch, wohi si mit ihrer Trüebsal no cho wäre. Aber ei Tag im Maien isch dä bi ds Wendschatzes agrückt und het i d’Stuben yne grüeft: «I han Ech e gueti Nachricht. Länzburg isch frei worde! Der Landvogt isch gstorbe, und mer müessen en Amtsverwäser hischicke. Wottsch gah, Chrischtoph?» — Der Chrischtoph het nid rächt welle gloube, daß das müglech sygi; aber der Herr Seckelmeischter het ihm gseit, er well’s scho düresetze. Es sygi ja frylech nid für lang; aber me müessi geng dankbar sy für alles, was z’ha sygi.
Der Herr Daxelhofer het sech nid z’viel Yfluß zuetrouet gha. I der nächschte Sitzung vom Chlyne Rat het er’s düredrückt, daß me der Junker Chrischtoph Wendschatz provisorisch ga Länzburg gschickt het.
Jitz wohl, jitz het’s taget im Huus! Der Frou Kätheli ihre Humor isch ufgschnellt wie ne Wyderuete. «Und de no grad ga Länzburg!» het si eismal über ds andere gseit. Es het se dunkt, si wärdi wieder ganz jung ob der Ussicht, und alles zsäme, wo nere sünsch Sorge gmacht het, isch nere jitz heiter vorcho.
Bi der allernächschte Glägeheit, wo sech botte het, isch e Brief nach Holland abgange, wo dem Junker Berchtold het sölle säge, wenn er Hünige no nid ganz 325 vergässe heigi, so stüend ihm jitze gar nüt meh im Wäg. D’Frou Kätheli het sogar la dry fließe, si wärdi afangen alt, und wenn si’s no chönnti erläbe, daß ihri Sühn wieder würde Fride mache, so wett si nachhär über ihres ganze Läbe nüt meh z’chlage ha.
Fünftes Kapitel
Der Frou Kätheli ihre Brief het lang bruucht, bis er a sys Ziel cho isch. Di holländische Schwyzer-Kompagniee sy bald hie, bald dert i Garnison gläge, so daß d’Poscht mängisch wuchelang isch blybe lige, bis si a ihri Adresse cho isch. Und das Wanderläbe het’s o mit sech bracht, daß di elteren Offizier ihri Familie mängisch lang nid gseh hei. Der Houpme Wendschatz het sy Frou mit dem Père Jérémie i mene Dörfli hinder de Düne versorget gha. Dert hei si zsäme ghüselet, und d’Frou Houptmänni isch i der Pfleg vo ihrem ehrwürdigen alte Fründ völlig ufgange. Das Läbe, wo si dert gfüehrt hei, isch ganz na ihrem Wunsch gsi. Es isch gsi wie früecher, mit dem großen Underschied, daß si hie völlig ungsorget hei chönne sy, wil si jitzen am Junker Wendschatz, wenn er scho nid geng grad da gsi isch, e starke Schutz gha hei. Tag für Tag het di jungi Frou ihren alten Underwysiger uf d’Düne gfüehrt und ne dert i mene sunnige Huli mit warme Dechenen ybettet, und de hei si de stundelang dem Meer zuegluegt und zsäme philosophiert. Da isch es ne mängisch gsi, si syge scho gar nümmen uf der Wält, wenn hinder ne di höche Sandwäll alles versteckt hei, was se-n-öppe no a ihri sorgevolli Vergangeheit hätti chönne mahne, währed vor ihrnen Ouge ds Meer und der Himmel und d’Wulken allei sech usbreitet hei. Dem Père Jérémie syni Gedanke hei sech da nume no mit Unändlechkeit und Ewigkeit beschäftiget, und vo da här isch öppis Großes, Sähnsüchtigs uf di jungi 327 Frou übergangen und het erwürkt, daß ihre Ma, jedesmal wenn er cho isch, se meh het müesse bewundere. Er isch, heig er wellen oder nid, i di höchi Gedankewält vo dene Beiden ynezoge worde, und das het ihm zwüsche de chlyne Sorge vo sym Dienscht inne wohlta.
No nie i sym ganze Läben isch er so zfriden und so guet zwäg gsi. Meh und meh het’s ne dunkt, er hätti jitzen a sym inwändige Möntsch öppis, wo zu Nutz und Fromme vo den andere z’bruuche wäri. Das isch ja frylech syne Dienschtkameraden und Undergäbenen o zguet cho; aber dert het alles na dienschtlecher Schablone müesse gah, und dem Junker het d’Freiheit gfählt, na sym Härz chönne z’schalten und z’walte. So het sech nah-ti-nah by-n-ihm ds Begähren ygstellt, wieder ga Hünige z’cho und dert im Sinn vo sym Vatter z’bruuche, was er under Kampf und Müehsal uf syr länge Wanderschaft het gwunne gha.
Der Brief vo der Frou Kätheli isch grad gsi, was es no bruucht het, für ne zu menen Etschluß z’bringe. Wie us menen Äschehuufen isch undereinisch d’Längizyti na syr Heimet, nam Chisetal und syne heimeligen Ämmetalerlüten ufgloderet, und a allne Haare het’s ne wieder i ds Bärnerland zoge. Am nächschte freie Tag isch er ufgsässen und zu syr Frou gritte. Um ihn här het sech so eitönig wie ne Tisch di holländischi Landschaft usbreitet, und stundelang isch er zwüsche de längwylige Reie vo chrumm und schreg blasete Böum und a Kanäl vorby gritte, wo nid meh Läbe gha hei als di schwarze Greben im Turbemoos z’Urselle. Aber hütt het er vo däm allem nüt gseh, i Gedanken isch er zwüsche Hünigen und Dießbach hin- und härgritte, zwüsche wüelige Nußböum und Hostete, a 328 gheimnisvolle Tannewälder vorby, und derzue het’s ne dunkt, er ghöri ds Ruuschen und Brödele vo der Chise. Er isch wieder z’mitts under syne Burelüte gsi und het dänkt, wie-n-er’s de miech, wie-n-er guet wetti sy mit ne, wie ne sy Erfahrung sötti zstatte cho, und wie-n-er als erfahrenen Offizier se wetti mache z’Folge, ohni daß si’s nume merkte. Sälber alles agryfe sötte si-n-ihm und derby doch wüsse, daß si ne nötig heige.
Ohni ’s nume z’merke, het er syr niderländische Mähre der Heubuuch zsämedrückt, so daß die gar nid begriffe het, was es so z’pressiere gäbi. So wenig di ganzi Gäged z’verglyche gsi isch mit Hünige, so het ne doch alles zsämen a sy Heimet gmahnet. Wenn e Windmühli am Wäg mit ihrne länge Fäcken i der Luft umegablet het, so het er dänkt: Herrjere, was siegen üsi Bureroß derzue, wenn si amene settige Gschüüch begägnete? Derfür aber würde di holländische Roß vermuetlech schüüch, wenn si d’Chise ghörten über nes Wehr ab ruusche.
Der Junker Berchtold het sech so i syni Gedanke verlore gha, daß er sech völlig frömd gspürt het, wo-n-er ändlech zu syne Lüte cho isch. Wie gwohnt, sy si uf de Düne gsässen und hei de Wälle zuegluegt, wo geng glychlig und doch geng anders dahär cho sy, eini über di anderi yne, ohni Änd. D’Freud isch natürlech groß gsi, wie jedesmal, wenn er cho isch, aber gwöhnlech het är meh gha z’brichte als sy Frou und der Pfarrer, und hütt het er de no bsunders Müej gha, mit nen im Gspräch zsämez’cho. Es het ne dunkt, er müessi di Beide zerscht a de Bei us em Himmel abezieh, für mit nen i der Ornig chönne z’brichte. Aber so gleitig isch das nid gange. Ihnen isch es z’wohl gsi i ihrer sälige 329 Stimmung, und är het nid chönne los cho vo syne Hüniger-Tröum. So isch rääßi Seeluft über Härdchuscht gstriche; Ewigkeitsgedanke sy i praktische Bärner-Sinn ynegrunne, und das het guet ta.
Me hätti nid sölle meine, daß bi däm Strandläbe viel Praktisches usechämi, und doch isch derby öppis worde, wo später vielne het sölle zguet cho. Us em Junker Berchtold isch dert nah-ti-nah das worde, wo sit Jahren und Jahre d’Frou Kätheli druuf hig’arbeitet het, ohni zu ihrem Ziel z’cho. Was vo Chindsbeinen a in ihm tribe het, ohni rächt zum Vorschyn z’cho, isch i däm früsche Luft, wo us em Ändlose derhär gwäjt het, ändlech zur Bluescht cho. Wär so großi Wasser, so viel Himmel gseh het, und syni Gedanke so höch het la flüge, vergißt das o zwüsche de höche Bärgwände nümme. Er bhaltet der Zug i ds Große. Wär Ewigkeit gschmöckt het, cha sech im Zytlechen uf d’Längi nümme verlüüre.
Der Junker Berchtold het aber sys Heiweh no einisch müesse meischtere. Das het er ygseh, ohni daß me viel Wort drüber hätti müesse verlüüre. Er het syr Frou nume chuum öppis gseit vo syne Pläne, wil er gmerkt het, daß der Père Jérémie ne zwöiti Reis ga Bärn uf kei Fall möchti verlyde. Nid daß er chrank gsi wär; aber er het, sitdäm der Junker ne zum letschtemal gseh het, eso gschitteret gha, daß er chuum meh alleini het chönne loufe. D’Louise het ihrem Ma am Gsicht abgläse, was ihm der Pfarrer für nen Ydruck gmacht het, und dermit isch i nere d’Angscht erwachet vor däm, was me het müesse voruusgseh. Si het dem Junker aghalte, er sölli dablyben und se nid alleini la. Für das Mal het er nere nid chönne nahgä. Der 330 Dienscht het ihm’s nid erloubt. Aber er isch vo denn ewäg bi jeder Glägeheit, wo sech botte het, zu syne Lütli am Strand gritte. Jedesmal, wenn er der Père Jérémie ume gseh het, so het’s ne dunkt, er ghöri wieder sys alte Lied i der Luft:
«Etranger sur la terre,
Je marche avec bonheur
Vers la maison du Père,
Vers la demeure où m’attend le Seigneur.»
Alles an ihm het dä Zug gha, und es het der Junker und sy Frou dunkt, si dörfe ne schier nümmen arede, für nen emel nid z’störe drinne. Und so sy si mängisch halbi Tage lang bi-n-enandere gsässen und hei nid gwüßt, schlaft er oder schlaft er nid. Und einisch, wo-n-es am Abe gchuehlet het und si gfunde hei, es sygi gschyder, ihren alte Fründ heiz’bringe, da isch er scho hei gsi, nid i di nideri Strandhütte, nei, derthi, wo’s ne syr Läbtig hizoge het.
Das hei si sit langer Zyt erwartet gha; aber jitze, wo-n-es gscheh isch, hei si’s doch fascht nid chönne fasse. Ohni nes Wort vürez’bringe, sy si sech um e Hals gfalle, und dem ruuche, chriegsgwohnte Junker sy d’Träne no fascht gleitiger über d’Backen abegloffen als syr Frou. Da isch er tot vor ne gläge, ihre Fründ und Prieschter, wo beidne zsäme der Vatter ersetzt und ihres Glück gründet het, ja, er isch ne no viel meh gsi: er het ihrem Läbe d’Richtung gä uf das Ziel hi, wo ne vo wytem zueglüüchtet und alli Fyschteri us ihrem Dasy vertribe het.
Es het se Beidi dunkt, mit däm Härz, wo da zu ihrne Füeßen usgschlage gha het, müeßti völlig o ihres eigete Läbe stillstah. Si hein e Zytlang stumm vor sech abe 331 gluegt, und nüt het sech grüehrt als di länge wyße Haar vom Pfarrer, wo der Luft dermit gspilt het. Aber hinder ne het d’Brandung gruuschet. Unermüedlech sy d’Wällen us der schwarzblaue Wölbung derhär cho, wie wenn gar nüt gscheh wäri, und unuufhörlech het sech ei Wasserbärg nam anderen i silberige Schuumchränze mit Donneren überschlage.
Si hei gspürt, hie hei d’Zyt und d’Ewigkeit sech d’Hand gä. Für si het öppis Großes, Wichtigs ufghört, aber zu glycher Zyt isch öppis Neus worde, wo wyter ghöische het.
D’Fischerslüt hei ne ghulfe, der Père Jérémie begraben uf ihrem einsame Fridhof hinder de Düne. D’Chilcheglogge hein ihm i ds Grab glütet; aber der Luft het ihri Tön verwäjt und drüber wäg gsunge: vers la demeure, où m’attend le Seigneur.
Jitz isch dem Junker nüt meh im Wäg gstande. D’Frou Louise het no Müej gha, sech vo däm Grab z’trenne; aber si het na däm Läben i der Stilli sälber ds Bedürfnis gha, wieder under d’Lüt z’cho und sech gfreut, ändlech ihre Ma a nere fridleche, fruchtbaren Arbeit z’gseh. Sobald der Junker sy Abschied vom Regimänt übercho het, sy si uf em chürzischte Wäg ga Bärn zrügg greiset und, ohni sech dert lang z’versuume, grad wyters ga Hünige.
Es isch i der Zyt gsi vom Heuet, und d’Bure hei nid derwyl gha, z’luege, was im Schloß vor sech gangi. Aber bald het sech doch eint und anderi Frou g’achtet, daß am Schloß wieder meh Felläden offe sy gsi als sünsch. Es isch o nid lang gange, so het sech ds Grücht verbreitet, der Junker Berchtold sygi für z’grächtem wieder da, und er heigi ne Frou mitbracht, e Frömdi. 332 Da het sech der Gwunder grüehrt, und me het gluegt, dür d’Chuchifänschter öppis über di neui Herrschaft z’vernäh. Wie nen Erliechterung isch es dür di einte Burefamilie gange, wo’s gheiße het, di jungi Frou syg e Wältschi und verstand ekeis Wort Dütsch; me sygi bas däwäg, si chönni emel de nid «ds Muul i alls ychehäiche». Und wo du d’Dienschte vom Schloß gar no gseit hei, es sygi gar e freini, so isch me volländs zfride gsi. Es syn ere zwar o gsi, wo gfunde hei, der Junker sygi z’duure. Da use hätti’s e breveri gmanglet, a dere heig er nüt, so nes Pariser-Güschi syg für nüt z’bruuche.
Der Junker, hei si gfunde, heigi gleidet, er sygi scho fei e chly graue. Wo men aber du vernoh het, di jungi Frou sygi eini vo dene Verfolgete und si heigi dem Junker nüt bracht, als was si uf em Lyb gha heigi, da hei di einte gfunde, das sygi emel schön von ihm, si heige’s geng gseit, er heigi es guets Härz; di andere hingäge hei hinder de Stalltüren und im Bohneplätz gseit, si heige wohl dänkt, dä machi de einisch öppis Dumms eso, da sygi öppis Usubers derhinder; wie sünsch eso ne Junker o derzue chämi, eini «eso blutti» z’näh.
Es isch nid lang gange, so hei di alte Lüt i der Herrschaft ume gseit, wie das se-n-emel o heimeli, der Junker sygi ganz der Oberscht sälig. Me cha sech dänke, wie das d’Frou Kätheli gfreut het. Si het’s chönne ghöre, soviel si nume welle het, vowäge d’Burelüt hei bald gmerkt gha, wie wohl nere das tuet.
Es isch e schöne Tag gsi im Läbe vo der Frou Kätheli, wo der Berchtold mit syr Frou z’Hünigen agrückt isch. Jitz heig si doch emel öppis erstritten und 333 dörf sech säge, daß ihres Läbe nid ganz für nüt verrünni. Es het se dunkt, si mögi nid gnue tue, für der Epfang fründlech gnue z’mache. Und trotzdäm hei nere der Junker und sy Frou bald agmerkt, daß nere-n-öppis nid rächt ligt. Nid daß me nere zwäris in e Wösch oder ne Gletteten oder ne Bettsunneten oder sünscht öppis eso cho wäri; aber d’Frou Kätheli isch, wo sech der Junker Berchtold gchündet het, juscht uf em Punkt gsi, ga Länzburg z’verreise. Warum, das will ig ech jitz grad erzelle.
D’Länzburger hei a ihrem neue Landvogt nid bsunders Freud gha. Bis zum Versprütze mit guete Vorsätz und Gsetzeskenntnisse glade, isch er synerzyt agrückt und het gmeint, e bessere Statthalter als der Junker Chrischtoph Wendschatz müessi d’Republik no nie uf der Feschti Länzburg gha ha. Er het afa regiere, was ds Züüg het möge verlyde, und der böscht Find hätt ihm nid di lysischti Ungrächtigkeit chönne nachewyse. Di eltere Nachbar-Landvögt und wär sünsch zringsetum öppis het gha z’regiere, het uf de Stockzähnde glachet und dänkt, der jung Wendschatz wärdi de scho no murbe. Bsunders amüsiert het se der Yfer, wo-n-er gha het, dem Volk darz’tue, daß er womüglech ds eige Fleisch und Bluet nid würdi verschone; es nähmti se nid wunder, wenn er einisch di eigeti Muetter würd ylege, währeddäm si by-n-ihm z’Gascht wäri.
Daß öpper ihm glägetlech us syr eigete Grächtigkeit chönnti ne Strick dräje, isch dem Junker Chrischtoph nid im Troum ygfalle. Ds Läben uf em Schloß Länzburg isch einschtwylen ender längwylig gsi. Ussert de Delinquänten und der steialte Hushälteren isch monetelang 334 keis wyblechs Wäse dert ufe cho. So isch es ihm du zstatte cho, daß er uf der Reis ga Paris di beide Herren Effinger vo Wildegg het glehrt kenne. Uf der Burg Wildegg het e chinderrychi Familie ghuset, wo viel Verchehr gha het mit de Familien uf den anderen aargauische Herresitze, so daß si Läben i d’Gäged bracht het. Der Junker Chrischtoph isch mängisch dert übere gritte, und wil es ihm nid gä gsi isch, es anders Gsicht z’machen als daheim, so het ds junge Volk bald use gha, was sy schwachi Syte sygi: di unerbittlechi Grächtigkeit. Und da het se bald ds Güegi gstoche, ne dermit uf e Lym z’lööke. Lang het der Chrischtoph ihrne Schliche gwüßt uswäg z’gah. Aber ändlech isch es ne doch du grate.
Di junge Lüt hei hinder em Rügge vo der stränge Frou Junkeri vo Wildegg underenand nes Gwett gmacht, weles vo ne der Landvogt vo Länzburg am erschte derzue bringi, uf sym Richterstuehl mit unglycher Ell z’mässe. Aber so liecht isch das nid gange. Grad juscht i d’Trülle het niemer begährt, und schwäri Bueße zalen isch o kei bsundere Schläck. Der Landvogt het gmerkt, was si wei, und drum het me sech druuf müesse gfaßt mache, daß er nid öppen us Galanterie ds Strafminimum würd awände. Si hei weiß der Gugger wie mängi Jagd i de Wälder vo der Vogtei Länzburg agstellt, und d’Jungmannschaft vo den aargauische Herresitze het mängs Pfund Bueße zalt, ohni daß es je glunge wäri, der Landvogt zu neren Ungrächtigkeit z’verleite. Daß er nen ufpasset het wie ne Häftlimacher, hei si wohl gmerkt, aber si hei der Fuchs doch vor em lätze Loch gsuecht.
A mene schöne Morgen isch di luschtigi Gsellschaft 335 gäge Liebegg zue uszogen und uf em Wäg dür ds Stedtli Länzburg düre gritte. Der Landvogt het ihres Gschnäder scho vo wytem ghört gha und isch, grad wie sy Vatter sälig währed der Schlacht bi Wohleschwyl, uf der weschtleche Baschtion gläge. Si hei ne gseh und ihm zuegrüeft, er sölli mitcho, si welle der Liebegger ga schröpfe. Der Junker Chrischtoph het ne g’antwortet, si sölle de luege, daß si nid sälber gschröpft wärde.
Wo si du wieder ga Wildegg zrügg cho sy, isch es amtlechs Schrybe vo der Landvogtei Länzburg dagläge, e Vorladung für di ganzi hüttigi Jagdgsellschaft, si sölle sech z’morndrisch z’mittag am halbi zwölfi vor em Landvogt cho verantworte wägen Überträttung vo de Chleidermandat. Jitz hei si enandere gägesytig gmuschteret und gseit, es nähm se wunder, was dä dert änen eigetlech z’muggle heigi. Es isch eso lang här gsi, sitdäm der Rat z’Bärn ds letschte Chleidermandat erla het, daß sech niemer meh rächt bsunne het, was eigetlech drin standi. Übermüetig isch me z’morndrisch in corpore ga Länzburg gritte. Exakt zur agsetzte Stund sy si i d’Amtsstube gfüehrt worde, alli parat, dem Landvogt usez’gä, wenn er sech sötti erloube, indiskreti Frage z’stelle. Der Junker Chrischtoph het se-n-äxpräß es Chehrli la warten und sech underdessen abgmüejt, e strängi Amtsmiene zstand z’bringe. Du isch er ynen und het würklech chuum chönne ds Lache verha, wo-n-er di ganzi luschtigi Gsellschaft bi-n-enandere gseh het; aber er het ta, wie wenn er se nid kennti, o denn no, wo der Grichtsschryber d’Pärsonalien abgläse het. Er het ne nüt gschänkt vo de Formalitäte; im Gägeteil, wenn ihm öppis Gschyds z’Sinn cho wär, 336 so hätt er no meh derzue ta. Nachhär het er dür e Schryber d’Chleidermandat la vorläsen und derwähret mit komischem Ärnscht di Vorgladene vo Chopf bis zu de Füeße gmuschteret. Chuum isch di Verläsung fertig gsi, so het er d’Tochter vom Obervogt z’Schränkebärg, d’Jumpfer Barbara Manuel, vüregrüeft und nere gseit: «Jumpfer Manuel, Eues Costüme isch scharmant und steit Ech gar wohl a; aber i mueß Ech druuf ufmerksam mache, daß es na der Meinung vo üsne gnädige Herre z’Bärn gar nid wohlaständig isch.»
D’Jumpfer Manuel, e schön gwachseni Tochter mit sydig-blunde Haare, dunklen Ougsbrauen und läbige grauen Ouge, isch e chly rot worde, het aber ganz freimüetig gfragt, si möchti wüsse, was nid aständig sy sötti a ihrne Chleider.
«Erschtens», het der Landvogt gseit, «sy Eui Oberermel gschlitzt, das isch expressis verbis verbotte, vowäge der Hoffart.» — D’Jumpfer Manuel het es dunkelbruuns Chleid gha, und us de Schlitzen a den Ermel het di wyßi Syde vo der Füetteri vüregugget.
«Verzieht», mischlet sech jitz eine vo den Effinger dry, «Eue Schryber het ja sälber gschlitzti Ermel, Herr Landvogt!»
«Was? — Wär erloubt sech...»
«Ja, ja», rüefe jitz di andere, «lueget nume!»
«Pardon», seit der Landvogt und gschouet ds verschlissene Gwändli vo sym Schryber, «das isch nid e Schlitz, das isch e Schranz.»
«Nei, Herr Landvogt, das isch e Dreiangel na strängem Rächtsbegriff.»
«Dir gseht nid heiter», git der Landvogt ume, «das wär de ne Fellade, wenn Der’s nid sub specie Schranz 337 weit la gälte.» Und zum Schryber seit er: «Dir söttet Ech schäme, so i d’Sitzung z’cho!»
«Ghorsame Diener», seit der Schryber, «das tuen i o, Herr Landvogt, aber bis jitz het’s mer nüt ytreit.»
«Also, das wär ds Erschte, Herr Landvogt», meint d’Jumpfer Barbara, «was wär de ds Zwöite?»
«Ds Zwöite? — Hm. — Chömet e chly nächer! — Lueget, ds zwöite Delikt isch, daß das müglech isch.» Dermit het der Landvogt d’Hand vo der Barbara a syni Lippe gfüehrt und obehär dem Handgleich es Müntschi uf e schöne wyßen Arm vo der Delinquäntin drückt. Si het d’Hand so rääß zrügg zoge, wie wenn si se grad zu öppis weniger Artigem wetti bruuche. Aber ohni drob z’erchlüpfe, seit der Junker Landvogt: «D’Ermel sy na de Satzunge vom Chleidermandat z’churz, quod erat demonstrandum. — So» — dermit het er sech wieder uf sy Richterstuehl gsetzt und dem Schryber diktiert: «Die obbemeldte Jungfrau Barbara Manuel vor Zügen vermahnt, sich nach meiner gnädigen Herren Kleidermandat zu richten und sich fürderhin aller unziemlichen Hoffart zu müeßigen.»
«Ja, isch das jitz alles?» fragt d’Barbara.
«Nei», seit der Landvogt, «d’Houptsach chunnt erscht no.» — Dermit het er d’Türe hinder sym Stuehl ufta und di ganzi Gsellschaft yglade, übere z’cho. E herrleche Bratisduft isch i d’Amtsstube gströmt, so daß der Schryber no lang d’Nase hoch uuf gha het, wo scho d’Türe hinder em letschte Vor- und Ygladenen i ds Schloß gfallen isch. «Äbe», het er brummlet, «über d’Houptsach wird de keis Protokoll gfüehrt!»
Däne, i der Äßstube, isch es luschtig zuegange. Der Junker Chrischtoph het syne Gäscht bi Spys und Trank 338 ds Zügnis abgnötiget, daß er grächt und korräkt verfahre sygi. Si hei ne gfragt, was es de für Straf gäbi, wenn ds glych Delikt no einisch vorchömi. «Das choschtet de Gäld!» — «Und ds drittemal?» — «Chefi.» — «Und ds viertmal?» — «Trülle.» Das het du es großes Hallo gä. Der Übermuet isch gwachse, und daß der Landvogt i ds Barbara verliebt isch gsi bis über d’Ohre, het es jedes chönne merke. Drum het se der Haber gstoche, das Spiel mit ihm z’trybe, bis er nümme wüssi, wo uus und wo ane.
Uf em Heiwäg hei di einte gseit, dem Junker Chrischtoph syg’s de no sauft zuez’troue, daß er öpper vo nen i d’Trülle ließ setze, di andere hei’s nid welle gloube. Ds Barbara het im Grund vo sym Härzen e Tschuder gha. Wie mängisch het si ghört säge, amene Verliebte sygi alles zuez’troue! Aber la merke het di Chrott nüt. Si het im Gägeteil eire vo ihrne Fründinne gseit: «Wenn er’s bis zur Trülle trybt, so nimen i ne, sünsch wott i ne nid.» Und d’Spatze, wo uf em Burggibel vo Wildegg gsässe sy, hei das pär Äxtraposcht uf ds Schloß Länzburg treit.
Es isch nid lang gange, so isch di ganzi Gsellschaft, ds Barbara im verbottene Rock, wieder um e Schloßbärg vo Länzburg ume gritte. Dasmal het’s der Schryber mit dem vernäjte «Fellade» gseh und dem Landvogt Azeig gmacht. Und der Räbme het’s o gseh und der Torwart het’s gseh, und alli drei hei gseit, i der Stadt heig me se-n-o gseh. Was het da der Junker Chrischtoph no welle? — Er het e neui Vorladung la ergah und no nes bessers z’Morgenässe la choche als ds erschtmal. — Dem Schryber het er es neus Chuttli la mache, und d’Frou Schrybere het der sälb Tag o nid 339 e lääre Chuchischaft gha. Der Torwart und der Räbme hei scho sünsch gsoffe. Me het se nid no müesse heiße.
Füf Pfund Bueß het ds Barbara i d’Landvogteikasse müesse lege. Derfür het si bim Heiryten a ihrem Rythändschen es guldigs Armband agnäjt gfunden und es Zedeli derby; «verbottene Blöße z’decken». D’Jumpfer Manuel het niemerem nüt gseit; aber si isch uf em ganze Heiwäg gar stillvergnüegt gsi, so daß di andere gmeint hei, di füf Pfund, wo si drum gliechtet het, tüeje nere ds Härz bschwaare.
Aber jitz — aber jitz! Der Gwunder het alli schier versprängt, öb ds Barbara ’s wärdi la druuf abcho, i d’Chefi z’müessen und ob der Landvogt ’s eso wyt wärdi trybe mit syr unerbittleche Grächtigkeit, und wie-n-er sech de würdi druszieh. Es het aber nid nume di junge Lüt wunder gnoh. I der ganze Gäged het me scho uf ihres Trybe g’achtet, und d’Burgersami vo Länzburg het hinder ihrne Felläde vüre glüüßlet, was gangi. Und di Wachsamkeit het ihre Lohn gfunde.
Am nächschte große Märit, wo ds ganz Stedtli uf de Beine gsi isch, het der Landvogt e Gang ta uf e Roßmärit, für z’luege, ob nüt da wäri für ihn. Da müesse wieder d’Spatze vo Burg zu Burg gfloge sy, und der heiter Sunneschyn het uf allem g’glitzeret, was Glanz gha het, o i de schönen Ouge vo der übermüetige Juged. Juscht isch der Landvogt dür d’Houptgaß gange, vo allne Syten ehrerbietig g’grüeßt, da git’s im Märitgstüchel e Stockung, und grad vo dert här — alti Lüt hei sech no möge bsinne — wo Anno dreiefüfzgi ds Landvogts Muetter als jungi Tochter mit dem Baron d’Eclépens i di flüchtige Burelüt yne gritten isch, chunnt d’Cavalcade vo Wildegg cho z’ryte, so daß 340 d’Wyber ihn Märitchörb hei müesse dännezieh und d’Chinder heiße luege, daß si nid überrite wärde.
Der Landvogt het gspürt, daß alli Ougen uf ihn grichtet sy, voll Erwartung, was jitz gscheh wärdi. Güggelrot isch er dagstande. Es het sech e Kreis vo Gwunderigen um ihn ume bildet. Natürlech isch z’mitts i der Cavalcaden inne ds Barbara mit sym verbottene Rock gritte, zum Glück für di ganzi Gsellschaft. Hätti nid ds charme vo ihrer luschtigen Erschynung dem Landvogt sy Zorn e chly dämpft, so hätt es e bösi Szene chönne gä. So aber het der Junker Chrischtoph, wie alli andere Lüt, dene Ryter Platz gmacht und isch uf ne Stägetritt gstande, für se vorby z’la. Si hei nen im Vorbyryte mit spöttische Blicke, aber mit allem schuldige Reschpäkt grüeßt. Der Landvogt hingäge het nume der Zeigfinger ufgha und gseit: «Jitz hört aber der Gspaß uuf, jitz bin i sälber Züge gsi!» Das isch meh uf d’Märitlüt berächnet gsi, wo hei sölle wüsse, daß ihre Landvogt ohni Rücksicht uf d’Pärson der Grichtsstab füehri.
Di dritti Vorladung het nid lang uf sech la warte, und d’Audiänz het, wie si’s hei chönnen erwarte, dermit g’ändiget, daß di schöni Delinquäntin zu drei Tag Chefi verurteilt worden isch, und jitz het würklech der Gspaß ufghört. Es het sech zeigt, daß im Grund doch niemer dem Junker Chrischtoph e settigi Konsequänz zuetrouet het. Me het agfange nen als Spielverderber und Pedant verbrüele. I der gröschte Verlägeheit isch natürlech ds Barbara Manuel gsi. Bis jitze hei syni Eltere vom ganzen übermüetige Trybe mit dem Landvogt vo Länzburg nüt gwüßt; aber was jitze het sölle cho, isch nid liecht meh gsi z’verstecke. Was het me sölle 341 mache? Es isch vo Appelliere gredt worde; dermit wäri aber di ganzi Gschicht z’Bärn uscho, und derzue isch wenig Ussicht gsi, daß me dert Ghör fändi. Me het zu der Zyt z’Bärn Junker und Bättler i d’Chefi gleit, ohni sech lang z’bsinne. So het’s ds Ansähe vo der Obrigkeit welle, und das het i allem der Usschlag gä.
Alles het mit dem Barbara Beduure gha, viel meh, als ihm lieb gsi isch. Alles het welle hälfe, alles ihm z’bescht rede. Und i däm ganzen Ufruehr isch es dagsässe wie di verfolgeti Uschuld. Di ganzi Gschicht het niemerem weniger Chummer gmacht als der Delinquäntin. So unagnähm nere d’Ussicht uf ds nächschte Zsämecho mit ihrnen Eltere gsi isch, so rüejig het si dem Usgang vo däm Handel etgäge gluegt. Ihre-n-isch es nid drum gsi, druus und dänne z’cho; ds einzige, was se wunder gnoh het, isch gsi, wie sech der Junker Chrischtoph wärdi druszieh. Si isch fescht etschlosse gsi, nid nahz’gä.
So isch d’Sach gstande, wo plötzlech d’Nachricht ga Länzburg cho isch, d’Frou Kätheli Wendschatz sygi im Azug. Irged e gueti Seel het nere der ganz Handel hinderbracht, i der Meinung, si sölli mit ihrem Suhn cho reden und ne zum Verstand bringe. Das het der Junker Chrischtoph natürlech bald errate gha, und d’Reder vo der alte Willading-Gutsche hei no wyt änevür Burdlef g’gyret, wo der Junker Landvogt-Verwäser ufgsässen isch, für ga Schänkebärg z’ryte. Dert het er dem Vatter Manuel der ganz Handel aktemäßig brichtet und gseit, jitz chönn er nümme hindertsi, ohni ds Ansähe vo der Obrigkeit i Gfahr z’bringe...
Der alt Manuel het ne nid la usrede; er isch in es fürchterlechs Mordiodonnerwätter usbroche, was das 342 afange hüttzutag für nen Ornig sygi bi de junge Lüte, er hätti gueti Luscht, z’Bärn ga z’chlage. Der Junker Chrischtoph isch so rüejig blibe, wie wenn es sech drum handleti, nes z’Nachtässe z’verabrede. Er well ihm nid dervor sy, z’appelliere; aber er wüßti en Uswäg, wo beidne chönnti agnähmer sy. Zerscht het der Herr Manuel ta, wie wenn er nüt vo däm ghört hätti; aber währeddäm er es tolls Gsatz wyter gschumpfe het, het er sech überleit, er möchti doch wüsse, was der Junker Wendschatz meini. Er het’s nid über sech bracht, na däm Uswäg z’Frage; aber er het i der Erwartung gschwige, daß ihm’s der Junker vo sälber sägi. Und so isch es cho.
«I möcht Ech vorschla», het er gseit, «der Strafvollzug z’verschiebe bis na der Hochzyt.»
«Bis na weler Hochzyt?» ruret der Herr Manuel.
«Vo Euer Tochter.»
Der Herr Manuel isch zum nächschte fauteuil trappet, het sech la dry fallen und der Junker agluegt, wie wenn er Hörner hätti. Dadruuf het der Chrischtoph Wendschatz grächnet und het mit der Antwort uf di stummi Frag, was das bedüte sölli, äxpräß no chly gwartet. Erscht wo der Herr Manuel no nes paarmal het der Chopf gschüttlet gha, wie wenn er sech fragti, öb eigetlech di ganzi Wält verrückt worde sygi, het sech der Junker neecher zuechegla, isch abgsässen und het sym erstuunete Kolleg vo Schänkebärg mit aller Unverfroreheit gseit, er müeßti sech wüescht trumpiere, wenn sy Tochter nid ganz gärn Landvögti vo Länzburg würdi.
Da leit sech der Schänkebärger hinderen und macht es Gsicht, wie-n-er i sym Läbe no keis gmacht gha het. 343 Es het ungfähr welle säge: Dir heit mi für ne Narr gnoh und i Euch für ne dürsichtige, grade Ma; aber jitz hei mer is schynt’s beidi trumpiert. — Der Junker het das Gsicht gstudiert und sech gfragt, was druus wärde welli.
Ändlech seit der Manuel: «Dir heit hinder mym Rüggen es verwäges Spiel tribe mit myr Tochter.»
«Wenn öpper es verwäges Spiel tribe het», antwortet der Junker Chrischtoph mit ehrlechem Blick, «so isch es Eui Tochter sälber gsi, Herr Kollega, und juscht drum gfallt si mer so guet. Si und ihri Fründe hei mi welle fecke, und si söll Ech de sälber säge, öb i my Prob bstande heig oder nid. I bi nid d’Schuld, daß es so wyt cho isch, und, wie gseit, jitz weiß i kei besseren Uswäg meh; aber es dunkt mi, es wär ekei schlächte.»
Der vorgschlagen Uswäg het ganz im versteckte dem Schänkebärger afa ylüüchte. «Ja nu», het er zletscht gseit, «i wirde hütt my Tochter vo Wildegg heireiche, und de wei mer de luege.»
Mit däm Bscheid isch der Junker Chrischtoph hei gritte, und er söll gar nid suur dry gluegt ha, wo-n-er z’Länzburg acho isch.
Weniger vergnüegt isch ds Gsicht gsi, wo ds Barbara Manuel ga Schänkebärg heibracht het. Aber zu syr Verwunderung het d’Strafpredig vom Papa ne merkwürdigi Dissonanz gha; es isch grad gsi, wie wenn er öppis sötti deklamieren und z’plätzewys nid rächt wyter wüßti. Wo-n-er du ändlech ganz bstochen isch und Gattig gmacht het, syr Tochter ds Muul o no welle z’gönne, da het si ganz hübscheli und höflech agfangen und gseit:
«Es isch alles, wie Der säget, Papa, aber wüsset 344 Der: i ha gar nüt anders gmacht als dä Rock da treit, wo Dir sälber mir heit la mache. Wohär hätti mir sölle troume, daß er mi chönnti i d’Chefi bringe?»
«Was hesch ihm nen aber o bruuchen under d’Nase ga z’ha, wenn du doch gwüßt hesch, daß er e settige Pedant isch?»
«Ja lueget, i ha halt gmerkt, daß es ihm no so rächt isch; er hätti sech villicht sünsch nid gwüßt z’hälfe.»
«So? Du hesch also doch gmerkt, uf was er’s het abgseh gha?»
«Es isch nid schwär gsi, z’merke.»
Dem Papa Manuel isch es Liecht ufgangen über sy Tochter. Es het ne duuret, daß er erscht jitz gmerkt het, wie guet si sech het gwüßt z’chehre, im Momänt, wo-n-er se het söllen us em Huus gä. Und wieder het er es Gsicht gmacht, wie no nie. Obenyne het er afa briegge, und undenyne het’s ne glächeret. Mit de Händ het er i syne Seck gsuecht und ändlech dem Barbara gseit: «Gang reich mer e Naselumpe!» Ds Barbara het ihm du sälber d’Ouge gwüscht, isch ihm um e Hals gfalle, und zletscht hei si d’Wehmuets- und d’Freudetränen i eis Lümpli briegget.
Z’morndrisch het me ga Länzburg Bscheid gmacht: ja, also de gärn na der Hochzyt!
Fascht zur glyche Zyt mit där Botschaft isch vo der andere Syte d’Frou Kätheli agrückt. O was isch das für ne Herrlechkeit gsi für se! Si isch ufgange wie nes ghabes Chüechli, wo si ihrem Suhn sys fyschtere Hei in es warms und heimeligs Näscht het chönne verwandle, und es het se dunkt, der Herbscht und d’Hochzyt syge da gsi wie im Schnuuß. Grad es großes Gheie het me nid gmacht mit der Hochzyt. Vo 345 Bärn isch niemer cho; aber d’Juged vo de Nachbarschlösser und o d’Burgersami vo Länzburg hei doch e guete Tag gha.
Am Morgen aber na der Hochzyt het di jungi Frou Landvögti erklärt, jitz well si i d’Chefi. Da het der Junker Chrischtoph glachet und gseit, mit Rücksicht uf ds Wohlverhalte vo der Delinquäntin syg nere d’Straf i Gnaden erla. Aber er isch a di Lätzi cho. Heig er vor der Hochzyt nid welle nahgä, so gäb si jitzen o nid nah. «I ds Loch wott i und Punktum!»
Der Junker het dänkt: Wart nume, mer wei luege, gäb wie lang! Er het d’Wyberchefi la zwägmachen und sy Frou dervor gfüehrt. «Isch es der Ärnscht?» — «Ärnscht oder nid», het si g’antwortet, «i ha mys Wort gä.» Dermit isch si uf e Strousack ga sitzen und het dänkt: dir will i der Pedant ustrybe! Der Landvogt het nid gwüßt, söll er lachen oder ufbegähre. Wo-n-er aber gseh het, daß si kei Wank tuet, het er di schwäri Eichetüren i ds Schloß drückt und isch gange. «Häb emel de nid Längizyti!» het er nere no dür ds vergitterete Guggloch ynegrüeft. Er het am Änd vom Gang no nes Chehrli gwartet. Druuf isch er no einisch ga ynegüggele, und wo si-n-ihm wieder abgwunke het, isch er halb ergerlech i d’Amtsstube gange. Er het probiert, öppis vo Gschäfte z’bsorge; aber natürlech het ihm nüt vo der Hand welle, und derzue het er d’Blicke vom Schryber uf sech gspürt, wo mit mene gräßleche Chatzejammer dagsässen isch und sech i de Haar gchrauet het. Für öppis z’tue, het der Junker Chrischtoph dem Schryber ds Manual us de Hände gnoh und derglyche ta, er suechi öppis drinne. Er hätti aber möge sueche, was er hätti welle, so wär er doch 346 geng wieder uf der Syte bhanget, wo’s gheiße het: «Jungfrau Barbara Manuel des Obervogts zu Schenkenberg Tochter usw.... wegen muetwilliger Überträttung M.G.HH. Kleidermandats vom..., tertio, mit drei Tagen Arrest bestraft. Straf aufgeschoben bis nach dieser fürwitzigen Jungfrau Hochzyt.» Der Junker het d’Fäderen ytünklet und ergerlech a Rand gschribe: «Wegen Wohlverhaltens der Delinquentin nach Verbüßung des erschten Tags erlassen.» Mit mene dicke Tolgg het er, ohni z’welle, di Verfüegung gsiglet. Nachhär isch er no einisch zur Chefi gangen und het syr Frou fyrlech kundta, daß ihri Haft ufghobe sygi. Aber d’Frou Barbara het wieder ekei Wank ta. Jitz het der Junker ds ärnschtem dermit afa rächne, daß sy Frou di drei Tag und drei Nächt well absitze. Mißmuetig het er d’Türe zuegschletzt und isch im ganze Schloß umegstürmt, bis ihm sy Muetter über e Wäg gloffen isch. Die isch nid übel verwunderet gsi, ihre Stöphi am Tag na syr Hochzyt i nere settige Verfassung z’finde. Zerscht het er nüt welle säge; aber uf d’Längi het er ihrem Gwunder nid chönne standhalte, und zletscht het er gar nüt derwider gha, daß d’Frou Kätheli ihri Überredungschünscht o no probieri. Die isch du mit ihrer ganze Majeschtät i d’Wyberchefi gruuschet und het mit ihrer Schwigertochter afa z’Bode stelle. Zerscht het si alles i Gspaß yne zoge, und wo si gmerkt het, daß si da dermit ganz lätz achunnt, het si du der Frou Barbara zuegredt, si söll ihre Ma nid lächerlech mache. Aber das isch alles an e Wand ane gredt gsi. Di jungi Frou het sech’s i Chopf ta gha, nid nahz’gä, und so het me se wieder alleini gla. Aber d’Frou Kätheli isch mit ihrer Wysheit no nid 347 am Hag gsi. Si geit zu ihrem Suhn und seit ihm, si welle se scho usebröuke, är sölli numen uf en Aben e luschtigi Gsellschaft ylade. Das het dem Chrischtoph yglüüchtet. Er het syni Lüt usgschickt, und wo d’Sunnen undergangen isch, isch e Schar vo heitere Gäscht i der Landvogtei versammlet gsi. Grad under de Fänschter vo de Chefene het men im Hof e Tisch deckt, und du isch mit Saitespiel und Bächerklang es großes Juheie losgange, währeddäm überobe d’Flädermüüs umenandere gschosse sy und d’Chuzen uf den alte Böum vor em Schloß di kuriosischte Tön vo sech gä hei. So isch es öppen e Stund lang gange, da isch undereinisch, wie ne Geischt us der Underwält use, d’Frou Barbara am Tisch erschine, het sech, ohni uf ds Hallo vo de Geschte z’lose, näben ihre Ma gsetzt und gueti Miene zum böse Spiel gmacht. Albeneinisch hei sech di Beide wieder ufzoge. D’Frou Barbara het zu ihrem Ma gseit: «Gäll, Dir het’s gwohlet?» Und är het nere g’antwortet: «Ähä, gäll, wenn i der Rigel gstoße hätti! Hesch de di gförchtet vor de Chuze?» — «Nei», het si gseit und glachet, «vor de Nachtigalle.» Und d’Frou Kätheli het ihre Suhn ablinzlet, für ihm z’säge: «Gäll, wenn i scho nid Landvogt bi, so verstanden i mi doch no chly uf d’Lüt!»
Sechstes Kapitel
Das Plätzli, wo me sys Gück gfunde het, blybt eim syr Läbtig lieb, aber es wird eim dert gärn e chly truurig z’Muet, wil me weiß, daß es schöns Erläbnis nie ganz glych umechunnt. So isch es der Frou Kätheli z’Länzburg unde gange. Es isch nere mängisch gsi, si gseji ihre Ma i syr Chraft und Schönheit ume, bald i de Stube, bald im Hof, bald stattlech zu Pfärd uf em Burgwäg. Si het ds junge Paar la mache; si hei so wenig als müglech vo nere sölle merke. Nume so vo wytem het si sech a ihrem junge Glück gweidet. Und so isch si mängisch halbi Tage lang under mene Boum, später i mene stillen Eggeli vom Wohnhuus gsässen und het i längschtes vergangene Tage gläbt. Geng und geng wieder het si ihri Fäde gspunne vo de Zyte vom Burechrieg bis i d’Gägewart. Wie ne Wägmacher het si ne Schnuer gspannet — d’Gsinnung vom Oberscht Wendschatz — und gstudiert, ob si und ihri Sühn der Schnuer nah gange sygen und wie wyt si no vom Ziel syge. «Vom Ziel?» het si sech mängisch gfragt, d’Handarbeit i d’Schoß gleit und mit ihrne schöne, glänzigen Ougen i ds Lääre gluegt. Si hätti niemerem chönne mit Worte säge, was eigetlech das Ziel sygi. Es isch d’Fueßspur vo ihrem Ma gsi, und di Spur — das het si gwüßt, wie me numen öppis cha wüsse — die isch amene guete Stärn nache gange. Wohi? — Fraget mi nid! Aber i mueß o derthi und d’Sühn vom Oberscht o. O wenn i nume chönnt! Löjt mi! Löjt mi! — So sy ihri Gedanke gfloge, wie dür ne dunkelblaui Nacht.
349 Wenn der Chrischtoph oder sy Frou öppeneinisch gmerkt hei, daß si truurig isch, hei si gfragt: «Mama, was fählt Ech?» Aber d’Frou Kätheli het nie welle der Name ha, daß nere-n-öppis fähli. Si het’s ungärn gha, wenn me nere-n-agseh het, daß si truurig isch, het’s usgredt und sech zwunge heiter z’sy. Und so het me se zletscht nümme gfragt. Lätzge gmacht het si de Junge sälte. Der junge Frou het si gueti Rät gä für ds Huswäsen und dem Suhn, wenn er byschtet het über di böse Lüt, öppe gseit: «Du muesch se näh wie Chinder. — Dänk nume geng a d’Spure, wo du hinderlasch; es trappet mänge drin, du weisch es nid.»
So hei si zsämen e stille Winter passiert. Nume z’gschwind isch der Früehlig agrückt mit der neuen Amtsbsatzig, und si hei müesse ds Schloß ruume, für dem neue Landvogt Platz z’mache. D’Frou Kätheli isch mit ihrer Schwigertochter voruus greiset, für afange ds Huus a der alte Judegaß für ds junge ménage ga yz’richte, währed der Junker no het müesse z’Länzburg blybe, für d’Sach z’übergä. Di beide Froue hei der stille Hoffnung gläbt, der Chrischtoph wärdi jitz definitiv als Landvogt bestätiget; aber är sälber het wohl gwüßt, daß da einschtwyle nüt druus wärdi. Er het di alti bärnischi Staatsornig i ihrer ganze spartanische Strängi und Herti z’gspüren übercho. Jitz, wo-n-er d’Bedingunge für d’Übernahm vo menen Amt erfüllt hätti, isch er juscht grad uf ds Pflaschter cho. Es sy Lüt gnue gsi, wo-n-ihm’s mißgönnt hei, daß er ga Länzburg gschickt worden isch und gfunde hei, es sygi eigetlech nid ganz mit rächte Dinge zuegange. Und jitzen isch me gschwind parat gsi, us däm churze Provisorium Konsequänze z’zieh, die nume für 350 definitivi Verhältnis gulte hei. Länzburg isch e Vogtei erschter Klaß gsi, und ds Gsetz het bstimmt, daß, wär ne Vogtei erschter Klaß einisch gha heigi, acht Jahr lang kei Aspruch heigi uf nes Amt und zum zwöitemal nid es Amt erschter Klaß dörfi prätendiere. Das het me jitze vorbracht, für emel ei Prätendänt für Länzburg uf d’Syte z’schaffe. Dem Junker Chrischtoph syni Fründe hei lang chönne säge, das gälti nid, er sygi ja gar nid Landvogt gsi; der Junker isch regelrächt zwüsche Stuehl und Bank cho, und das grad im Ougeblick, wo-n-er d’Ykünft vo menen Amt grad am beschte hätti chönne bruuche. So het er gar nid rächt gwüßt, was er jitz de z’Bärn söll astelle. Er het sech Arbeit gmacht, wo-n-er öppe chönne het; aber abträglech isch das nid gsi. Es het sech nume drum chönne handle, Kenntnis z’sammlen und sech i alles ynez’arbeite, damit er einisch descht meh Aspruch heigi, wenn sech wieder e Glägeheit sötti biete, für nes Amt z’prätendiere. Der Chrischtoph Wendschatz isch i allem gruusam sorgfältig gsi, und me het ne bi der Regierung meh und meh glehrt schätze. Aber, was het ihm das alles gnützt, wenn nid ds nötige Gfell no derzue cho isch? Der letscht Etscheid bi der Amtsbsatzig het geng d’Ballotte gä, und mit dere het der Junker Chrischtoph nid Glück gha. Es isch e bösi Sach, wenn me den Umtriebe vo syne Gägner meh als einisch mueß underlige; wenn aber es paar Jahr hinderenandere ds Los oder d’Ballotte gägen e junge tatchräftige Möntsch etscheidet, so isch das no viel schwärer z’ertrage. Und grad der Junker Chrischtoph, däm me vo Chindsbeinen uuf geng het gseit gha, me müessi alles us Gottes Hand anäh, isch das Mißgschick bsunders 351 hert acho. Grad wie synerzyt der Berchtold, het er sech im stille gfragt, mit was er sech eigetlech versündiget heigi, daß ihm nüt meh welli grate.
Underdessen isch er mit syr Frou nid alleini blibe. Schon es Jahr na der Hochzyt het sech es Buebli ygstellt, wo me zum Andänken a Großvatter Bernhard touft het. Und zum erschte Chind sy wyteri cho. Wohl het der Erschtgebore sym Vatter über mänge Verdruß und mängi ödi Stund wägghulfe, aber zuglych mit de Hoffnunge sy o d’Sorgen i ds vätterleche Härz ynegschliche. Nid daß me sech um ds täglech Brot hert hätti müesse plage — me het dennzumal eifach gläbt und d’Sach schier vergäbe gha — aber us de Chinder hätti doch öppis sölle wärde, und der Junker Chrischtoph hätti nid müesse sy wie anderi Möntsche, wenn er nid alben einisch dänkt hätti, es sygi doch o schwär z’verstah, daß e chinderlose Brueder z’Hünigen usse chönni sitze, wo Saches gnue sygen und Arbeit gnue, währed är sälber mit syr wachsende Familie z’Bärn uf em Pflaschter sygi und nüt verdieni als syni 8 Chronen im Jahr vom Große Rat.
Über mängs übere hei dem Chrischtoph syni Chinder, ohni’s z’wüssen, e Brügg bouet. Es isch allimal e große Jubel gsi, wenn der Unggle Berchtold ga Bärn cho isch. Da het me de albe chehrium dörfen uf ds Roß sitze — d’Großmuetter und der Chrischtoph hei keini Roß meh gha — und gwöhnlech het der Ungglen irged öppis Guets vo Hünige mitbracht. Im Früehlig het me’s schier nid mögen erwarte, bis der Unggle di Größere mit use gnoh het. Das isch de albe der Himmel uf Ärde gsi. Da het me de chönne ryten und fahren und i Schüüren und Spycher sech umetrybe, choslen und 352 dräckele; bald isch me mit dem Schloß-Fritz öppe hi gange, bald mit dem Jeger i Wald, bald het’s i der Mühli öppis gä z’luege, bald i der Schmitte. Niemer het ein mit Lehre plaget. Der Unggle het ein la mache, und d’Tante Louise isch gar grüüslech e liebi gsi und het so lächerlech Bärndütsch gredt, daß me nid het chönne höre se mache z’erzelle. Mit Vorliebi het si Gschichten us der Bibel erzellt, und da isch es de erscht rächt luschtig gsi, wenn si Böck gschosse het. Me het emel o dörfe lache. Und wenn d’Tanten am Abe vor em Yschlafe mit de Chinder bättet het, so isch es nen allimal gsi, wie wenn e lybhaftigen Ängel näb em Bett stüendi. D’Mama het me ja natürlech no lieber gha; aber si isch en ungeduldigi Wärchadere gsi, und uf ne Brätsch meh oder weniger isch’s nere nid acho. Si sälber het große Reschpäkt gha für d’Tante Louise und het se-n-o schier für nes höchers Wäsen agluegt. So hei nöue di Chinder nie nüt z’merken übercho, daß zwüsche Hünigen und Bärn öppis nid wär, wie-n-es sötti.
Aber einisch, wo der Chrischtoph mit sym eltischte Bueb, dem Berni, a mene schöne, rächt heiße Summertag über Schloßwyl ga Hünige gwanderet isch, het’s dem Berni e chly afa gnuege, und da fragt er: «Papa, warum müesse mir eigetlech geng z’Fueß gah? Der Unggle Berchtold cha geng ryte!» —
«E, was mieche mir o mit mene Roß?» seit der Chrischtoph. «Lue, dert änen isch d’Chilche vo Höchstette, jitz sy mer de bald z’Hünige.» Stoubig, müed und durschtig sy Vatter und Suhn z’Hünigen agrückt, und d’Tante Louise het nen under de schattige Böum vom Garte z’trinken ufgstellt, bis der Unggle Berchtold 353 heicho isch. Da isch dem Berni wieder ufgfalle, wie unglych bi beide Brüeder ’s doch heige. Wie ne Potentat isch der Unggle Berchtold uf sym stattleche Roß dür d’Allee yne cho z’ryte. Er het nume nid bruuche ds Muul ufz’tue, so isch schon e Chnächt da gsi und het dem Junker Wendschatz ds Roß abgnoh und uf syni ordres gwartet. Und der Papa isch de verschwitzt und stoubig uf em Gartebank gsässen und het eso na nüt usgseh.
Natürlech het’s der Berni nid bha; er het dem Chnächt und dem Roß nache müesse zum Stall, und wil d’Sunnenuhr am Schloß kei Lärme gmacht het und der erscht Durscht isch gstillet gsi, so isch es zimlech lang gange, bis sech der Bueb wieder zuechegla het. Hätt er aber gwüßt, was er z’ghören überchömi, so wär er no länger im Stall oder i der Mühli blibe. Wo-n-er um en Egge cho isch, und sech wieder het welle zuechela, het der Papa juscht mit der Fuuscht uf e Tisch ghouen und mit chräbsrotem Gsicht uf en Ungglen ygredt, währeddäm dä sech uf sym Stuehl ganz hinderegla, uf d’Syten use gluegt und mit der Hand sym Brueder abgwunke het, wie wenn er wetti säge: Gib mer doch nid öppis eso a! Wo der Papa sy Satz fertig gha het, isch der Unggle Berchtold über e Tisch yne glägen und het gseit: «Das isch eifach es lächerlechs Gchnorz und e Pedanterie!»
D’Tante Louise isch, sobald si der Berni het gseh cho, ufgstande, het ne bi der Hand gnoh und isch mit ihm i ds Huus yne. Me müessi di Herre la brichte, es sygi nid so bös gmeint, wie ’s usgseji, si wärde sech de scho wieder verstah. Der Berni het scho mängisch Herre ghöre politisieren und sech nüt druus gmacht; 354 aber hütt het er ds Gfüehl gha, der Unggle Berchtold lachi sy Papa uus, und das het ihm e furchtbare Stich i sys junge Härz gä, und derzue het ’s ne dunkt, d’Tante Louise sägi, es sygi nid so bös gmeint, wil si juscht der gägeteilig Ydruck heigi.
Bim Ässen isch es du wieder viel fridlecher zuegange, und am Abe, wo si ume hei sy, hei sech di beide Brüeder ungfähr glych bhüetet, wie anderimal o; aber der Papa Chrischtoph isch uf em Heiwäg eitönig blibe, und der Berni het ihm der Erger no lang agmerkt. Und jitz het sech der Berni g’achtet, daß nöue geng öppis e chly Giechtigs drinne gsi isch, wenn der Papa und der Unggle Berchtold zsäme gredt hei. Wenn er ds Ohr derfür gha hätti, so hätt er’s scho früecher chönne merke.
Das Mal isch es zwüsche dene Beidne losgange, wil der Berchtold sech luschtig gmacht het über di Herre Regänte z’Bärn inne, wie si Angscht heige vor de Pietischte. D’Ufnahm vo de französische Flüchtlinge het i ds religiöse Läbe vom Bärnervolk e früsche Zug bracht gha, wo männiglech dervo profitiert het; aber was Lüt gsi sy vo chly myschtische Neigunge, so hei die, wie-n-es gar nid anders müglech gsi isch, afa gspüre, wie wenig eigetlech d’Landeschilche mit ihrer Gsetzlechkeit ihne bieti. Si hei sech zu Konventiklen afa zsämetue, und nid lang isch es gange, so hei d’Pfarrherre das etdeckt und drüber bim Konvänt Bschwärd gfüehrt. D’Regierung het nüt eso uf em Strich gha als Bewegunge, wo sech hinder ihrem Rügge bildet hei, syge si de politischer, religiöser oder anderer Art gsi. Sobald men öppis eso gmerkt het, isch me drüber härgfallen und het di gfährdeti Staats-raison ghörig i 355 Schutz gnoh. Das isch i de Begriffe vo der Zyt gläge, und wenn me weiß, wie liecht alli separatischtische Bewegunge zletscht zum Bösen usgschlage hei, so het villicht di bärnischi Regierung nid emal so unrächt gha. Da dervo isch der Junker Chrischtoph fescht überzügt gsi, und wil er d’Verhältnis gnau gkennt het, so isch er o nie i Verlägeheit gsi um Argumänt zur Verteidigung vo der Regierung. Sy Brueder hingägen isch dür sy Läbesfüehrung zu nere freieren Uffassung cho, het jedem sy Freiheit und sys Rächt g’gönnt und grad, wie einisch sy Vatter, sech liecht gstoßen am vätterlech stränge Regimänt vo dene Herre z’Bärn. Het är sälber oder eine vo syne Hüniger öppis vo däm Polizeiregimänt z’gspüren übercho, so het er grad ds Füür im Dach gha, und isch ihm öppe grad sy Brueder oder en andere Ratsherr über e Wäg gloffe, so isch er über dä härgfallen und het los gä: «Lue jitze, was si wieder gchalchet hei, z’Bärn a der Schütti! — E Herrjere, was isch das wieder für nes Gchnorz! Hei si jitz wieder einen erwütscht ob mene Majeschtätsverbräche!» Und so wyters. Mängisch het er öppis rächt gha; aber i de meischte Fällen isch sys Urteil us der Luft griffe gsi, wil er kei Yblick gha het i wahre Sachverhalt. Glägeheit het’s gnue gä zu settigen Uftritte; scho allei d’Sittemandat, wo-n-är sälber im Uftrag vo der Obrigkeit het müesse hälfe düresetze, sy dem Junker Berchtold e Dorn im Oug gsi.
Di Usfäll vo sym Brueder hei der Chrischtoph Wendschatz um so meh g’ergeret, wil es ihm sowieso nid liecht gsi isch, sech drüber wägz’setze, daß der Berchtold da usse z’Hünige so viel freier na synen Ideale het chönne schalten und walten als är, wo i syr 356 Gwüssehaftigkeit sech nie öppis vergä het und sys höchschte Ziel drinne gseh het, trotz allem erlittene Mißgschick und Unrächt, der allertreuischt Diener vo der Obrigkeit z’sy. «Bhüet is!» het er einisch i so mene Dischput zu sym Brueder gseit, «du muesch nid meine, üsereine gseht o heiter; aber me mueß mit de Lüt und mit de Verhältnisse rächne, wie si sy; es wär öppe der Regierung o chumlicher, wenn si d’Sach vo der liechtere Syte chönnti näh.»
Der Berchtold het de albe gseit, sy Stiefbrueder sygi wohl guet; e settigi Hundstreui syge di Herre Regänte z’Bärn inne nid wärt. Der Chrischtoph het frylech o mängisch ds Glyche dänkt; aber er het’s vor em Hüniger nid la gälten und gseit, är folgi sym Gwüssen und nid de Lüt. Daß juscht der Berchtold, wo doch d’Schuld isch gsi a sym Päch — hätti der Chrischtoph ds sältmal e Frou gha, wo-n-ihm d’Protektion vom Herr Daxelhofer alli Türen ufta het, wär er jitz anders dranne gsi — nid meh Achtung gha het für sy gwüssehafti Treui, isch ihm tief z’Härze gange.
Was der Meinungsverschideheit vo dene beide Brüeder am meischte Giechtigi gä het, isch das gsi, daß der Berchtold sech öppis druuf zguet ta het, i de Spure vom Oberscht Wendschatz z’sy, und dem Chrischtoph bi mänger Glägeheit um d’Nase gribe het, är heigi sy Vatter nid begriffen und standi juscht grad im Lager vo dene, wo der Oberscht nid heigi möge lyde. Der hertischt Stoß het er ihm einisch gä, wo-n-er ihm i so mene Wortgfächt härebängglet het: «Dir isch emel der Stärn vo Buebebärg o no nid ufgange!»
Was mit däm het sölle gseit sy, het der Chrischtoph 357 wohl gwüßt, me het öppe mängisch gnue dervo gredt, was der Oberscht sälig drunder verstande heigi. Aber no meh het der Chrischtoph druus chönnen errate. Z’Hünige het natürlech numen öpper dörfe regiere, wo sträng i de Spure vom Oberscht gangen isch, und wil der Berchtold gfunde het, sy Brueder sygi uf em lätze Trom, so het’s nume zwo Müglechkeite gä; entweder der jung Berni het sech vom Unggle Berchtold aparti la erzieh für Hünige, oder er het uf Hünige müesse verzichte. So het’s usgseh, und der Chrischtoph het das furchtbar übel ufgnoh. Er het kei Grund gseh, warum er sech vo sym Stiefbrueder sötti la brichte. Er het sy Eltischte grad descht feschter a sech zogen und dem Yfluß vom Berchtold gluegt z’wehre. «Mira mach er mit Hünige, was er well», het er zur Frou Kätheli gseit, wo si-n-ihm het welle zuerede, «aber my Bueb isch myne!»
D’Frou Kätheli het schwär glitten under däm Ufride. Es het se dunkt, es well und well nere nid grate mit dem Vermächtnis vo ihrem Ma. Je länger descht weniger het si begriffe, warum är so früech heigi müsse stärbe, wenn’s doch ihre nid sölli gä sy, usz’richte, was er zu syne Läbzyte gsuecht het. Si isch nid di erschti und nid di letschti gsi, wo grau worden isch, bevor si begriffe het, daß me settigs gar nid söll welle begryfe.
Bi allem het es d’Frou Kätheli de geng no dunkt, di beide Brüeder syge gar nid so wyt usenandere, wie si sälber meine. Der ganz Underschied sygi eifach dä, daß der eint d’Sach vo wytem aluegi, der ander vo naachem. Drum het si aber o d’Hoffnung nid ufgä, zletscht doch alles wieder i ds G’reis z’bringe. Das het 358 si i stille Stunde geng und geng wieder dem liebe Gott vorgleit. Si het sech so da dra gwanet und so ihre Troscht da drinne gfunde, daß si mit jedem Jahr meh i ihrer Härzeseinsamkeit und Stilli daheim gsi isch und der Wält um sech ume geng meh sech etfrömdet het. Eigetlech isch si üsserlech nienemeh rächt daheim gsi. Isch si z’Hünige gsi, so het si geng a Chrischtoph müesse dänken und syni Chinder, und isch si z’Bärn gsi, so sy ihri Gedanke geng ga Hünige gfloge. Mängisch het es se dunkt, ds Lied vo der Louise würdi o für si passe «Etranger sur la terre».
Aber, wo’s e Glägeheit gä het, zuechez’stah für ihri Chinder, da isch si unermüedlech gsi. Bi jeder Amtsbsatzig, wo der Chrischtoph sech für öppis gmäldet het, isch si dasumegsprungen und het der Herr Daxelhofer und anderi Lüt uf d’Bei gjagt und het bättet und gsorget und, wenn’s chrumm gangen isch, tröschtet und wieder ufgchlepft. Si isch fascht meh bi der Sach gsi als der Chrischtoph sälber. Und z’Hünigen isch si o geng no bi allem uuf und nache gsi.
Ändlech, ändlech, na länge, schwäre Jahre, het sech der Horizont wieder e chly ufta. Es isch e neui Amtsbsatzig im Azug gsi. Und es het Gattig gmacht, dasmal sötte d’chances wieder e chly besser sy. Öppis het ds Härz vo der Frou Kätheli ganz bsunders zum Chlopfe bracht: Länzburg isch wieder frei gsi, und öpper het gseit, daß der Chrischtoph di Vogtei kenni, chönnt ihm e chlyne Vorsprung gä. Und anderi hei underdesse zuegä gha, me heig ihm’s früecher nid nätt gmacht und er verdieneti, daß er wieder einisch uf ne rächte Poschte chäm.
Der Tag vo der Amtsbsatzig isch e wahri Marter gsi 359 für jede Prätendent. I de Ratsverhandlungen isch scho im Gwöhnlechen alles so umständlech und längfädig vor sech gange, daß me’s albe schier nid het mögen abwarte, gschwyge de, wenn eine so ne Wahlverhandlung über sech het müesse la ergah.
Es isch der erscht Donnschtig im Maie gsi, d’Sunne het luschtig dür di schöne Wappeschyben i di großi Ratsstube gschinen und mängem vo dene Herren im schwarze habit, wo ihri Plätz sy cho sueche, Längizyti gmacht, für e chly i ds Grüenen use. Aber hütt isch nid mänge Ratsherr z’Bärn gsi, wo nid amene prätendierende Fründ oder Verwandte zlieb absoluti hätti müsse derby sy. So isch di höchi gwölbti Stube nah-ti-nah ganz schwarz worde. Mänge het nid rächt uf ds Gschwätz vo sym Nachbar möge lose, wil er i der Ratshälfti, wo vis-à-vis gsässen isch, no d’Gsichter gmuschteret und nachegrächnet het, wär für disen und wär für dä stimme wärdi.
Wo der Schultheiß mit de Ratsbedienten yne cho und zwüsche beidne Hälftene düre fyrlech zum Thronsässel vüre gangen isch, het ds Gsürm ufghört. Di Herre Seckelmeischter, die vom Chlyne Rat, d’Venner und der Großweibel sy a ihrne Plätze gsi, und du isch d’Sitzung eröffnet worde. Der Junker Chrischtoph het’s dunkt, es gang en Ewigkeit, bis d’Landvogtei Länzburg zur Verhandlung cho isch. Im Vorbricht isch gseit worde, wär alles prätendieri, du het’s gheiße, di füf Herre Prätendenten und ihri Verwandten im Rat söllen usträtte. E stattlechi Zahl het uf das hi use müesse, und währeddäm sech da di füf Sippschaften im Vorsaal mit gääler Höflechkeit i d’Bänk de Wänd nah teilt hei, isch der Räschte vom Rat mit Stächvogelougen 360 erläse worde, ob nid öppe no ne Vetter vo mene Prätendent dinne blibe sygi.
Nachhär het me bi verschlossene Türen afa ballottiere. Uf mene Tischli sy füf Urne mit de Näme vo de Prätendente gstande. Der ganz Rat isch, eine hinder em anderen, am Großweibel vorby marschiert, und dä het jedem Ratsherr es Chügeli i d’Hand gä. Das het men i di einti oder anderi Urne gworfe, und nachhär het der Großweibel under de Blicke vom Rat Chügeli für Chügeli us den Urnen in e Sack la falle, und jede het mitzellt, Druuf isch afange dä Prätendent, wo di wenigschte Stimme gmacht het, mit syne Verwandten ynegrüeft worde. Und de isch der zwöit Wahlgang mit vier Prätendente cho. Jedesmal, wenn der Weibel under der Türen erschinen isch, für wieder e Prätendent cho ynez’rüefe, hei dusse chly weniger Härz gchlopfet, die aber descht herter, bis der Namen use gsi isch. Füf, vier, drei — jitz isch der Chrischtoph Wendschatz no mit mene jüngere Kolleg dusse blibe, wo vil Fründe dinne gha het. Und wie sech d’Stimme vo dene wärde teile, wo mit dem dritten Usgschoubete wieder yne sy, het me nid gwüßt. So isch jitze d’Spannung uf ds Üsserschte cho. Es het ein dunkt, di Verhandlung da inne well nid höre. Me het se ghört loufe, du het me der Großweibel ghört zelle — zelle — zelle. Du het’s e Lärme gä, wie nes Ruuschen und es allgmeins Gsürm. — Schritte. — D’Türe geit uuf. Dasmal chunnt der Großweibel sälber use. — Er wirft dem Chrischtoph e fründleche Blick zue — gottlob! Er heißt alli ynecho, und du isch dem Junker Chrischtoph fyrlech verchündet worde, daß ihm der Rat d’Landvogtei Länzburg avertroui.
361 Das isch sit Jahre der schönscht Tag gsi i der Familie Wendschatz, bsunders aber für d’Frou Kätheli. Es isch nere ganz eige z’Muet worden ob der Freudebotschaft. Daß se nes glücklechs Gschick juscht wieder mit Länzburg verbindi, het i ihri Freud no ne ganz bsunderi Stimmung ynebracht, si hätti emel nid chönne säge was; aber ds Gfüehl, daß es tagi, het ihres Gmüet mit mene Friden erfüllt, wo si scho lang nümme so gspürt het. Frylech, ei Chummer isch si o jitze nid los worde. Wie hei sech jitze di beide Stiefbrüeder söllen ussöhne, wenn der eint z’Hünige blibe, der ander i ds Aargau abe cho isch?
Nid lang na der Amtsbsatzig vo sibezächehundertundzwölfi sy a menen Abe der Berchtold, sy Frou und d’Frou Kätheli z’Hünigen am z’Nachtässe gsi, da verfärbt sech undereinisch der Junker, steit vom Tisch uuf und geit a ds Fänschter.
«Was git’s?» frage di beide Frouen erschrocke.
«Lueget dert!» seit der Junker, und, ohni ne no nächer z’säge, was er gseh heigi, geit er mit läbige Schritte dür e Gang uus, für uf der andere Syte vom Schloß zum Fänschter uus z’luege. Si hei gseh, daß uf em Ballebüehl es mächtigs Füür uflället, und sy dem Junker nachegloffe, für z’frage, was das bedüti. Scho ganz im Täber chunnt er zrügg und seit: «Dert äne brönne si o scho, das sy d’Chuzefüür. ’s git Chrieg! Das isch ds Ufgebott!»
«Myn Gott im Himmel!» seit d’Frou Kätheli. Ihre-n-isch es heiß und chalt dür alli Glider grunne. Si het a dä Tag müesse dänke vor sächsefüfzig Jahre, wo der Oberscht sälig ds Ufgebott übercho het für e Vilmerge-Chrieg. D’Nacht isch nere wieder vor der Seel gstande, 362 wo d’Chrisegglen abbrönnt isch, der Abschied vom Oberscht und alles, alles, was ds sältmal über Hünigen und syni Bewohner ergangen isch. Es het se dunkt, si ghöri der Töldi briegge — ach! dä groß stattlech Ma, wo jitz zum Huet griffe het und mit gleitige Schritte der Stäge zuegangen isch! Es halbs Jahrhundert isch derzwüsche glägen und doch alles wieder so läbig worde, wie wenn’s geschter gsi wär. Für ds Berchtolds Frou isch es no nid so lang här gsi, daß Chrieg, Mord und Brand under ihrnen Ouge sech abgspilt hei. Jitz het si etdeckt, wie stark si sech drauf verla gha het, i mene Fridesland z’wohne. Het jitz sogar hiehäre ds Chriegsgspänscht der Wäg gfunde? Si het nid gwüßt, um was es sech handlet, nume das isch vo Bärn uus bis zu ihre ruuchbar worde, daß es wieder um ne Stryt zwüsche Katholischen und Reformierte z’tüe sygi. Das het se ja o ds Wahrschynlechschten und ds Natürlechschte dunkt. Scho het si zwar a Flucht und Verfolgung dänkt... Aber si het sech nid der Furcht ergä. I ihrem Härz isch si scho wieder losgrissen und reisfertig gsi, ihri Blicken und Gedanke hei sech i Himmel ufe verlore.
Der Junker isch dem Bärg zuegloffe, gäge Hütligen ufe, für dür ds Land ab z’luege. Er het nid uf d’Lüt geachtet, wo under de Stroudecher vürecho sy und i größeren oder chlynere Kuppele d’Händ verworfe hei. Nid emal die het er gschine z’achte, wo gwunderig hinder ihm här der Bärg uuf trappet sy. Fyschter und still isch der Wald vor ihm gläge. D’Matten und d’Ächer sy nah-ti-nah im Nachtschatte versunke, und uf em Urselle-Moos unden isch e dünne Näbel uschlüssig zwüsche de Turbehütte gschwumme. Atelos isch 363 der Junker Houpme vor Hütligen us em Wald vürecho, und richtig! Am Bälpbärg änen und uf em Gurte hei d’Füürzeiche gflimmeret. Und wyter oben am Bärg het er zwüsche de Tanne düre d’Füür uf der Falkeflueh gseh und uf em Gurnigel äne. Es isch keis Lüftli gange, so daß me ds Sturmglüt vo Dießbach, vo Wiftrech, vo Münsigen und vo Höchstetten übere ghört het. Es isch öppis unsäglech Uheimeligs Gruusigs i der Luft gläge. Der Berchtold het ja i junge Jahre mängs eso gseh und ghört; aber nie het’s ne so übernoh wie a däm Abe. — Ja, jitz het’s drum syr Heimet gulte, sym fridleche schöne Vatterland, wo-n-er so grüüslech dranne ghanget het, und um ne Chrieg under Eidsgenossen isch es z’tüe gsi. Jammervoll hei d’Gloggen us der nächtleche Tiefi ufe gwimmeret. Aber wie wenn si vo allem nüt wüßte, hei zu Höupte vom Junker Wendschatz di silberige Stärne glüüchtet, so fridlech und glychlig.
I ds Junkers Bruscht isch o nes Füür ufgange. Hälluuf het’s glället, daß es ne dunkt het, es müeß ihm am ganze Lyb vürebräche. — Jitze, jitz ändlech isch d’Stund cho, wo-n-er syr Läbtig druuf het passet gha, Glägeheit, für sys Vatterland Lyb und Läbe härz’gä. «Jitz sölle si’s erfahre, öb öppis vom Vatter i mer steckt! Jitz will i nen umschnalle, sy Däge», het er zue sech sälber gseit.
Erscht wo-n-er wieder der Bärg ab gangen und gäge ds Schloß zue cho isch, isch ihm z’Sinn cho, daß er nümmen allei sygi und nid ohni wyters ds Rächt heigi, sys Läbe ga uf ds Spiel z’setze. No bevor ne di große blauen Ouge mit ängschtleche Fragen agluegt hei, het er sech mit der Hand a d’Stirne griffen und sech gfragt, 364 öb’s de o Gottes Wille sy chönn, daß di armi Fron na nes paar glückleche Jahre scho wieder allei und frömd i der Wält sölli stah. Da sy d’Liebi zu syr Läbesgfährti und sy Härzeswunsch, bis zum Üsserschte sech als der Suhn vom Oberscht Wendschatz usz’wyse, i syr Seel so hert anenandere grate, daß er vor der Hustüren isch blybe stah und i ds Fyschteren yne gluegt het, wie wenn er öppis Verlores sueche würdi.
So hei ne d’Lüt gfunde, wo sech zum Schloß zueche gla hei und z’kuppelewys dasumetrappet sy, für z’vernäh, was eigetlech o los sygi.
Wie us mene Troum erwachet, seit er: «Ja, es isch eso; d’Chuze brönnen uf allne Bärge, si lüte Sturm, es geit los.» Nah-ti-nah het men us ihm use bracht, was er gwüßt het. Viel isch es nid gsi. Aber si hei doch emel vernoh, daß es gägen Abt vo St. Galle gangi, wil er di proteschtantische Gmeinden im Toggeburg kujonieri und mit dem Cheiser es Bündnis gschlosse heigi. D’Tagsatzung z’Bade heig alles ta, für der Fride z’rette, aber offebar syg’s nid grate. Er heigi nid dänkt, daß es so wyt chämi; aber jitz wüß me’s.
Mit Ungeduld het der Junker dä Ufschluß gä. Ihm sy ganz anderi Sachen im Sinn gläge. Vor allem uus het er jitz welle drüber i ds reine cho, was är sälber mache sölli und was er syr Frou söll säge.
Di beide Froue hei im Saal oben uf ne gwartet, und jedi het sech uf ihri Art Gedanke gmacht. Ds Berchtolds Frou het i der sicheren Erwartung, daß si abermals wärdi müesse flieh, überleit, was si well alegen und mitnäh. D’Frou Kätheli hingäge het sech gfragt, ob der Berchtold trotz syne dreiesächzig Jahren ächt no wärdi müessen usrücke. Der Gedanke, daß das heimelig, 365 fridlech Wäse z’Hünige wieder sötti gstört wärde, daß es ihrer Schwigertochter chönnti ergah wie ihre sälber, isch nere furchtbar gsi, und doch — und doch het es se de wieder dunkt, es wär schön... si het nid gwagt, ’s usz’dänke; aber i ihrer Bruscht hei der Gruusen und e gewüssi heiligi, stolzi Freud mitenandere grunge. Si het sech vorgnoh nüt z’säge, wenn er heichömi. Är het sölle frei blyben i sym Etschluß. Geng und geng wieder sy ihri Gedanken i di alti Zyt, vom Suhn uf ihre Ma zrügg gsprunge. Und zwüschenyne het si natürlech a die z’Länzburg müesse dänke, wo jitze grad z’mitts i ds Chriegstryben ynegrate sy.
Da ghört me Schritte. Der Junker chunnt dür e Gang vüren und — steit under der Türe. Mit stumme Fragen i den Ouge grüeße ne di beide Froue. — Was wird er säge? Was wird er mache? Di Jungi het’s nid geachtet; aber der Frou Kätheli isch es ungsuecht i d’Ouge gfalle, daß bim Ynecho vom Junker Berchtold e Luftzug d’Fahnen a der Wand grüehrt het.
Ja, da isch er gstande, exakt wie vor mene halbe Jahrhundert sy Vatter, nume mit dem Underschied, daß der Suhn jitze viel elter usgseh het als ds sältmal der Oberscht. Mit dem glyche sichere Schritt isch er jitzen a di hinderi Wand und het dert der Däge vom Oberscht Wendschatz abegnoh. Wie mit nere bsundere Liebi und Sorgfalt het er ne vor sech ane gha und ne mit glänzigen Ougen agluegt. Und no göb me Zyt gha het, z’frage, was das gä sölli, het er di blanki Waffen us der Scheide zoge gha und ds Liecht vo der Öllampe druffe la spile. Aber jitzen isch o scho sy Frou hert vor ihm gstande, het sy Arm mitsamt dem Dägen uf d’Syte gstoße, ihri Hand um sy Hals gleit und ne mit 366 menen abgrundtiefe Blick i syni Ouge gfragt, was das bedüte sölli. Der Junker het sy Arm frei gmacht und syr Frou, währed er se mit der lingge Hand fescht a sech zoge het, mit mene liechte Lufthieb zeigt, wie guet er di Waffe no im Griff heigi. Währeddäm i der Frou Kätheli e stolzi Satisfaktion alli andere Gfüehl meh und meh überwunde het, sy jitze der Frou Louise d’Träne cho z’schieße. Si het der Junker schier chrampfhaft umarmet und ihm gseit, är wärdi doch nid welle mit dem junge Volk i ds Fäld zieh. Si het ihm’s nid welle gloube, wo-n-er g’antwortet het, wenn er jitze nid mitgieng, so blib sys ganze Läbe numen e halbi Sach. Uf die Glägeheit heig er ja syr Läbtig ghoffet, und wenn nüt anders als sys Alter ihm im Wäg standi, so brächt er’s nid über sys Gwüsse, daheim z’blybe. Wahr syg’s ja scho, daß d’Chriegfüehrung und d’Waffe stark g’änderet heige, sitdäm är sy Lehrzyt i Frankrych gmacht heigi. Aber eis bhalti sy Wärt zu allne Zyten und under jeder Taktik: der Mannsmuet und d’Freudigkeit, sech für sys Vatterland härz’gä.
«Et moi?» het d’Frou Louise uf das hi gfragt. Und der Junker het d’Antwort dadruuf nid so gschwind gfunde. Es isch ihm zwider gsi, syr Frou zuez’rede, jitz sygi der Ougeblick cho, wo si chönni zeige, was si als tapferi Chrischtin imstand sygi härz’gä für di andere. Und doch het er uf das müessen abziele, wo-n-er nere mit aller nötigen Umständlechkeit erklärt het, warum er dranne hangi, mit i Chrieg z’gah. Ihri Tränen und ihre Jammer hei ihm tief i ds Härz gschnitte, aber si hei sy Etschluß nid möge hinderha, und sy Feschtigkeit het der Frou nah-ti-nah der Muet zu wyterem Ahalte gnoh.
367 Es isch längschtes Mitternacht vorby gsi, wo d’Frou Louise ändlech totmüed der erscht Schlaf gfunde het, und no mängisch isch si erwachet und het sech plaget, für ihre Chummer z’überwinde. Aber wo der Morgen abrochen isch und me scho bim erschte Sunneschyn vo allne Syte jungi Mannschaft het gseh arücke, da het di tapferi Frou ds schwärschten o scho überwunden und der fescht Etschluß gfasset gha, si welli ihrem Ma nid länger widerstah.
Wenigi Stunde später isch der Berchtold Wendschatz mit anderen Offizier us der wyteren Umgäged vor mene große Huufe vo junge Burebursche der Bollholzstutz uuf gritte, und ds Gsurr vo de Trummle het geng no neui Lüt zuechezoge. Grad bsunders chriegerisch het dä Zug eigetlech nid usgseh. Waffe hei di wenigschte treit — die het me ja de z’Bärn sölle fasse — aber es isch nid eine derby gsi, wo nid sy Proviant, halbi Chäse, Schwynigs und Brot, mit sech gschleipft hätti. Mänge het sünsch no allerlei über e Buggel ghänkt gha, wo-n-ihm ds Müetti mitgä het, daß er’s besser mögi usgstah.
Z’Bärn isch scho di ganzi Stadt voll Volk gsi. Z’tuusedewys sy si um ds Züüghuus umegstanden und ghocket, hei brichtet und gjohlet und ihre Proviant süferli afa verzehre, währeddäm d’Offizier organisiert und gmuschteret hei. Fähnli um Fähnli isch i Züüghuushof gfüehrt und bewaffnet worde, und gägen Abe het me scho de Regimänter chönnen ihri provisorische Standquartier awyse.
Vo allne Syte sy Roß und Wägen ynebracht worde; me het Gspann zsämegstellt, schwäri Stück und Fäldkanone vürezogen und mit Munition versorget. Churz, 368 es isch es Läben und e Verchehr gsi, wie me ne villicht z’Bärn no gar nie vorhär gseh het.
D’Kommandostelle vo de Regimänter, Bataillon und Kompagniee sy zwar scho i der Frideszyt bsetzt gsi; aber men isch einewäg froh gsi über jeden Offizier, jung oder alt, wo d’Sturmglogge sünscht no hei zuechegrüeft gha. Me het dennzumal no kei organisierte Generalstab gha und keis Kommissariat, und drum het es jitz no mänge wichtige Poschte gä z’bsetze. Der Houpme Wendschatz isch der Generalität attaschiert worden und het bald alli Händ voll z’tüe gha, so daß er erscht na nes paar Tage wieder ga Hünigen use chönne het, für syne Lüte ga z’säge, wie-n-es standi. Er het no mänge Kamerad vo sym alte Regimänt z’Bärn gfunde. Wenn zur Zyt, wo der Oberscht Stuppa sech z’Bärn umetribe het, e Teil vo de regierende Herre der Meinung gsi isch, es sygi guet, wenn rächt viel jungi Bärner i frömde Dienscht gange, damit men einisch im Notfall e ghörige Stamm vo chriegserfahrene Lüte heigi, so het ne ds Jahr zwölfi vollkomme rächt gä.
Währed i de nächschte Wuche d’Hülfsvölker us em Waadtland und sogar vo Gänf här z’Bärn agrückt sy, het me schon es erschts Corps chönnen abschicke, wo mit de Zürcher zsäme het söllen im Toggeburg yrücke. Aber o im Aargau unden isch druuflos grüschtet worde, und der Landvogt Wendschatz het alli Händ voll z’tüe gha, für di wichtigen Ufgabe z’löse, wo ihm als dem Befählshaber uf der wichtigen Operationsbasis vo Länzburg zuegfalle sy. Di Katholische hei di Freien Ämter bsetzt und sy also scho nach vor de Tore vo Länzburg gstande.
369 Wo der Junker wieder ga Hünige zrüggcho isch, het er di beide Froue reisfertig gfunde. Si hei mitenand usgmacht gha, si welle ga Länzburg. D’Frou Kätheli isch i Sorge gsi um d’Familie vom Chrischtoph und het gmeint; si chönnti z’Länzburg vo Nutze sy. So wenigschtes het si der Frou Louise gseit. I Wahrheit aber isch es öppis ganz anders gsi — si hätti nid chönne säge was — was se mit großer innerer Gwalt ga Länzburg abe zoge het. ’S isch nere-n-eifach gsi, si müeß jitz derthi. Und ihri Schwigertochter het nid minder dranne ghanget; ihre-n-isch i dene Tage je länger descht schwärer uf ds Härz gfalle, was me nere-n-us em Läbe vo der Frou Kätheli het erzellt gha. Vom Junker het si sech mit keier Gwalt welle la trenne. Was hätti si no söllen i der Wält, wenn ihre Ma ds Schicksal vo sym Vatter — und das isch ihm ja offekundig im Sinn gläge — hätti sölle teile? Frylech, was si de uf em Chriegsschouplatz hätti sölle, wenn ihre Ma vor em Find würdi blybe, das het si erscht rächt nid gwüßt. Aber so wyt het si gar nid dänkt, si isch am Etschluß blybe stah, daß si sech vom Junker um kei Prys welli la trenne.
Und doch het der Houpme Wendschatz düregsetzt, daß si nen allei hei la reise. Me müessi doch zerscht wüsse, het er ne gseit, wodüre sech di Sach zieji und ob es überhoupt müglech sygi, ga Länzburg abe z’cho. Mit großer Müej hei sech di beide Froue dry ergä, vorläufig z’Hünige z’blybe.
Der Junker Berchtold isch mit der Generalität usgrückt und het trotz syne graue Haare der Fäldzug mitgmacht bis zur Kapitulation vo Bade.
Jitz het’s du gheiße, di katholischen Ort welle nahgä, 370 und es het eso d’Gattig gmacht, wahr z’sy, daß sech di bärnischi Regierung het la verleite, je der viert Ma für d’Ärntarbeit hei z’la. Ds Bärner-Heer het änds Brachmonet sys Lager bi Muri ufgschlage mit nere Vorwacht a der Sinserbrügg, und uf das hi hei Luzärn und Uri mit de Bärner Fride gmacht.
Da isch der Junker Berchtold zu sym Brueder uf ds Schloß Länzburg ga löue. Er het d’Chriegsstrapaze bis dahi mit syr chärnhafte Gsundheit guet überwunde; aber meh als einisch het ihm der Tod uf d’Achsle gchlopfet und ne gmacht nachez’dänken über d’Spure, wo-n-är wärdi hinderla. Er isch wie us mene Troum erwachet und het, nadäm sy Härzeswunsch, uf em Schlachtfäld sy Vatterlandsliebi z’besigle, nid erfüllt worden isch, mit ufrichtigem Härz Gott danket, daß es eso gange sygi. Wenn er z’grächtem nachedänkt het, so het er sech doch müessen ygstah, daß er no gar mängs i ds reine z’bringe heigi. Bsunders glücklech isch er drüber gsi, daß es ihm erspart bliben isch, sy liebi Frou einsam i der Wält müesse zrügg z’la. Was nen aber währed dem ganze Fäldzug schier no meh plaget het, das isch der Vorwurf gsi, er heigi mit sym Stiefbrueder no nid z’grächtem Fride gmacht. Wenn er ja o gwüßt het, daß na sym Tod Hünigen einisch vo sälber a d’Chinder vo sym Brueder wärdi falle, so het er sech doch müesse säge, es wäri größer und schöner, wenn es dür sy usdrückleche Wille gschäch, und derzue wäri de villicht d’Müglechkeit gwunne, daß er sälber no sy Erb chönnti na syne Gedanken uf d’Spure vom Oberscht Wendschatz leite. Aber er het wohl gwüßt, daß der Chrischtoph sech nid liecht derzue würdi etschließe, 371 sy Eltischte sym Yfluß völlig z’überla; das wär dem Landvogt vo Länzburg e Demüetigung gsi, i die-n-er sech nid liecht gschickt hätti.
So alt der Berchtold gsi isch und so guet er gwüßt het, was er wott, wär’s ihm jitz doch es Bedürfnis gsi, no einisch mit syr Stiefmuetter über di Sach z’rede. Wär ussert ihre hätti so guet begriffe, uf was es hie achömi?
Es het ganz dernah usgseh, wie wenn der Fäldzug im Sand würdi verloufe, bsunders sitdäm der Separatfride mit de Luzärner zstand cho isch. Und so het der Junker Berchtold uf sy Fuuscht hi dene Froue z’Hünige la Bscheid mache, wenn nen öppis dranne ligi, ga Länzburg abe z’cho, so wär’s jitz der Momänt. Der Chrischtoph isch gar nid erbouet gsi dervo, wo-n-er vernoh het, daß si chöme. Und nid viel het gfählt, so wäre di beide Brüeder dadrüber vo neuem uneis worde.
Es isch Zyt gsi, daß d’Frou Kätheli agrückt isch. Ihri müetterlechi Autorität, ihri wyße Haar hei um se-n-ume Fride befole.
Di beide Stiefbrüeder hei under eim Dach gwohnt und sy doch nid zsämecho. Der Landvogt isch völlig ufgangen i syr Arbeit und het sech nid geniert, ’s la z’merke, daß es ihm uf d’Närve gä het, Lüt um sech ume z’gseh, wo sech zu allem meh als di nötigi Zyt nähmen und ganz ring füfi löje la grad sy. Was doch dä Berchtold stundelang het chönnen uf de Baschtionen umetrappe, dasumehocken und stuune! Derby het der Landvogt wohl gmerkt, daß sy Muetter und der Berchtold viel zsäme z’brichte hei, währeddäm är chuum no d’Zyt gfunde het zum Ässen und Schlafe. Dem Chrieg twägen isch alles i Hinderlig cho, und no 372 geng het me nid gwüßt, wo’s use wott, ob eigetlech der Fride gälte söll oder nid.
Ja, der Berchtold het mängs gha z’brichte mit syr Muetter, oder me würdi villicht besser säge, si mit ihm. Wo-n-är nere syni Plän und syni Sorgen avertrouet het, het d’Frou Kätheli d’Sach gschine ganz vo der heitere Syte z’näh. «Weisch», het si gseit, «i begryfe di ganz guet. Es isch wahr, du schlasch dym Vatter meh nah als der Chrischtoph. Der Oberscht Wendschatz het geng gseit, er welli lieber dusse blyben und allei dür ds Läbe gah, als öppis ha z’sägen im Staat, wenn er sech de uf syr Überzügung öppis müeßti vergä. Und so het er’s o ghalte bis zu sym Tod. Aber lue, es isch sithär doch o chly anders worde z’Bärn.»
Da het der Berchtold der Chopf gschüttlet. «Und wenn’s hundertmal anders worde wär, das blybt sech doch geng glych», het er gseit, «daß die, wo regiere, mit anderen Ouge luegen als die, wo dusse stande.»
«Ja», fahrt d’Frou Kätheli furt, «aber der guet Wäg geit zwüsche düre. Gloub mer nume, wenn dy Vatter umechäm, er würdi uf de Stockzähnde lache wäge syne beide Sühn, wenn er gsäch, wie jede vo euch beide meint, är syg uf em rächte Trom, i syne Spure, und jede meint, der ander sygi lätz brichtet. Mi dunkt’s — und das sieg är ganz sicher o — ds Wahre sygi, beides z’verbinde. Der Underschied isch nienehalb so groß. Dir weit beidi ds Glyche; aber du luegsch vo wytem, der Chrischtoph vo naachem. Ds Beschte wär, wenn eine zerscht lehrti d’Sach vo wytem aluegen und de mit dem wyte Blick z’mitts i d’Sach ynegieng und drinne so treu arbeiteti wie der Chrischtoph. Was hätti ds Vatterland dervo, wenn di Wytsichtigen alli absyts 373 blibe? Z’mitts drinne sy, wie wenn me vorusse wär, das isch d’Chunscht. D’Hand am Pflueg, aber der Chopf graduuf und jeden Ougeblick parat, z’gah. — Dir syd beidi z’alt, für ech no z’ändere, und i begährti’s gar nid; aber wenn dir jitze chönntet eis wärde, der jung Bernhard däwäg uf ds rächte Trom z’tue, de, dunkt’s mi, wär mys Läbe nid vergäbe gsi und eues o nid und dem Oberscht Wendschatz sys nid. Da wett i de säge, der Stärn vo Buebebärg sygi ufgange, und de chönnt i de mit heiterem Gmüet stärbe.»
«Mama», seit der Berchtold, «a mir söll’s nid fähle. Da heit Der my Hand druuf. Jitz nimen i der letscht Alouf. I gange ne jitz sälber ga reiche, der Bernhard.»
Ds Landvogts Eltischten isch als Lütenant bi der Armee z’Muri gstande, erscht achtzächejährig, und e Spränzel, aber gsund und voll Muet und Yfer für di gueti Sach.
Der Blick, wo d’Frou Kätheli dem Berchtold uf sy Etschluß hi gä het, isch ihm wie ne Liechtschyn gsi. Chuum het er d’Nacht mögen abwarte.
I aller Früechi isch er z’morndrisch — ’s isch Jakobstag gsi — vo Länzburg abgritte, gäge Muri zue. Es het di vorige Tag düre viel grägnet gha, d’Wääge sy schlächt gsi, und der Bünz nah sy z’plätzewys d’Matten under Wasser gsi; aber hütt het ds Gwülk ändlech d’Sunne wieder düregla, und es isch guet gsi z’ryte.
Der Junker Berchtold het sech underwägs überleit, wie-n-er’s well agryfe, was er sech vorgnoh het. Er het der jung Bernhard einisch z’grächtem welle brichte, was der Wunsch vo sym Großvatter gsi sygi, er het ihm welle der Chnopf ufdrücken und ihm der Wäg zeige, ne lehre vo wytem luege, ohni ds guete Byspiel z’verachte, 374 wo-n-er a der große Pflichttreui vo sym Vatter gha het. I syne Gedanken isch der Pfarrer Gryph wieder uftouchet, und währed dem Junker sys Roß i glychligem Trab ds Bünztal uuf gangen isch, het är sälber mängs wieder düregläbt, wo wyt, wyt hinder ihm glägen isch. Und wenn er so zrügg gluegt het, so isch es ihm vorcho, er sygi eigetlech vo Chindsbeinen a geng meh oder minder frömd i der Wält, geng e chly einsam z’mitts under de Lüte gsi, und wär weiß, ob er nid meh usgrichtet hätti, wenn...
«Halt!» seit sech da der Junker. Der Galopp vo mene Ryter het ne gstört, wo-n-ihm etgägecho isch. — Es isch e Draguner vo der Armee gsi.
«Was git’s? — Wo uus so hurti?» rüeft er däm Ma zue, und der Draguner pariert sys Roß. Ganz vor em Aten antwortet er dem Junker. «Si chöme wieder, si hi der Fride broche. Geschter hi si üsi Vorwacht a der Sinserbrügg überfauen, u jitz chöme si über e Lindebärg yhen uf Länzburg z’dorf. I söu’s yhe ga säge.»
«Und de üsi z’Muri obe? Was mache de die?»
«Si chöme derdürab, uf... wie hi si jitz scho gsiit, uf Viubr...»
«Uf Vilmergen, öppe?»
«Ja prezis.»
«So, so! Nu, so gang du wyters, uf Länzburg!»
Dermit sy di beide Ryter usenandere gstobe, beidi i der Angscht, si chönnte z’spät cho.
Churz vor Wohle gseht der Junker e großi Truppemasse vor em Lindebärg düren uf Vilmerge zue marschiere. I breite Reie hei d’Bajonnet i der Sunne g’glitzeret. Und bald het men o di rote Chittlen und di wyße Hose vo der Bärner Infanterie chönnen erchenne. 375 Am Lindebärg sy Streifrotte dasume g’graagget, und zwüsche de hert ufgschlossene Bataillon sy si uf der Straß mit de Fäldstücke gfahre. Rytergschwader sy rächts ab langsam dür weichi Ächer und Matte gritte, hei sech a mene dickverwachsene Grabe gstouet, und Ryter um Ryter isch drin verschwunde, für änenache wieder vürez’cho. — «Was söll jitz das vorstelle?» het sech der Junker gfragt, «e Flanggemarsch dem Find vor der Nase düre!» Änet dem Grabe syn es paar Ryter uf nes Hübeli ufe gsprängt und hei dert Halt gmacht. Das het d’Generalität müesse sy. Der Junker isch Wohle zue gsprängt, für dert no über d’Brügg z’cho, bevor der Find se-n-i de Hände heig. Wo-n-er gäge Vilmerge zue choh isch, sy grad di letschte Bärner Kompagniee vom Lindebärg här vor em Dorf düren i d’Äbeni use marschiert. Da blitzet’s ob Vilmerge. Wyßi Rouchwulke balle sech uuf, und grad druuf rollet der Donner vo de Luzärner Kanonen über ds Dorf wäg. Di ganzi Bärner Armee het sech uf em Rückzug i mehreri Kolonnen ufglöst gha und isch hinder em Gstrüpp, wo der Grabe bis zum Eichwald a der Bünz versteckt het, verschwunde gsi.
Aber jitz isch es am Lindebärg obe läbig worde. Es sy o dert Stück ufgfahre, und der Junker het sech nümme Zyt gnoh, über Vilmerge ga z’chehre. Dert, vo vori d’Ryterei düren isch, isch er uf e Grabe zuegritten und glücklech derdür cho. Wo-n-er änevür ufechunnt, gseht er der ganz lingg Flügel vo de Bärner i Schlachtornig vor sech; di einzelne Bataillon hei grad ygschwänkt, d’Artillerie isch vor d’Front zoge worde, und d’Ryterei isch hinder em dritte Träffe düren 376 uf e lingge Flügel use gritte. Es isch alles in allem es prachtvolls Manöver gsi.
Der Junker Berchtold het für en Ougeblick vergässe gha, daß er eigetlech sy neveu het welle cho sueche. Dä het natürlech jitz o anders z’tüe gha als sym Unggle z’lose. Und der Junker het sy Ufgab o uf em Schlachtfäld gsuecht. Er rytet das Hübeli uuf zur Generalität, findet dert der Oberbefählshaber Tscharner, der Generalmajor Manuel und der alt Herr Früschig. Denen isch er grad rächt cho, für ne z’hälfe, di ganzi Schlachtreie no einisch zrügg z’dirigiere. Der rächt Flügel under em General de Sacconay het sech gäge Dintiken ufe zogen und isch scho wyter zrügg gsi.
Wie uf em Exerzierplatz isch jitz di ganzi Armee no um nes paar Büchseschütz zrügg i der Richtung gäge ds Maiegrüen. Was si dermit welle hei, isch richtig o gscheh. D’Urschwyzer und d’Länder, wo mit mene Huufen Italiäner der rächt Flügel vo der katholischen Armee formiert hei, sy de Bärner mit großem Brüel nachecho, dür e Graben und dür en Eichwald, und hei, sobald ihres Gschütz nache gsi isch, ds Füür eröffnet.
«Hööi!» het’s us de Reie vo de Bärner geantwortet, wo di erschte Kanonechuglen über ihri Chöpf wäg gsumset sy. «Weit der se de dahingere ga ufläse, he?» Und bsunders e guet Ufgleite het de vorderschte Länder zuebrüelet: «Dir müesset ds Muul nid so wyt ufschryße, me gseht ech ja ds Bätziwasser im Magen umegluntsche!»
Aber der Humor isch nen uf beidne Syte bald usgange. Scho di zwöiti Ladig vo der katholischen Artillerie isch besser zielet gsi und het i de Reie vo de Bärner Wuet und Schräcken agrichtet. Salven um Salve 377 het jitz gchrachet, und d’Offizier hei Müej gha, ihri Mannschaft z’hinderha, daß si nid probiert, ds Füür z’underloufe, für der Find vo Hand ga z’näh. Wo du aber ds Füürgfächt d’Sach nid rächt het welle zum Etscheid bringe, isch der Agriff befole worde. Und jitz het me’s de Bärner nid zwöimal bruuche z’säge. Mit gsänkte Chöpf sy si, ds Bajonnet vorgstreckt, i breitem Sturmlouf druuflos. Am Waldsoum het’s e churzi Stockung gä. Hie sy di letschte Schüß gfalle, und du het sech alles in e fürchterlechi Schlegleten und Stächeten ufglöst. D’Länder sy us der Ornig graten und zletscht Hals über Chopf dür en Eichwald dervogstobe, ohni dra z’dänke, daß si derhinder grad i d’Überschwemmung vo der Bünz und i d’Sümpf yne rönne, Dert sy si huufeswys erschlage worden oder ertrunke.
Und jitz het es sech zeigt, daß d’Bärner im Usland nid nume ds Fächten und ds Schieße glehrt hei, sondere no ganz anderi Sache. Us Reih und Glied use cho, hei si sech derhinder gmacht, den Erschlagene d’Seck z’erläse. Und derby isch di ganzi Ornig verlore gange, Di einte hei plünderet, di andere hei d’Verfolgung furtgsetzt, sy i di andere Bataillon ynegloffen und hei d’Unornig i alles yne treit. Vergäbes hei d’Offizier ufbegährt und ihri Lüt zsämegrüeft; es het ne nid welle grate. Erscht wo der Houpme Wendschatz mit anderen Offizier isch cho az’ryten und mit gwaltiger Stimm dür e Wald uus grüeft het: «Zrück! Zrück! — Si syn is im Rügge», hei die, wo nid scho z’wyt ewäg gsi sy, sech zuechegla und sy ungheißen a Waldrand zrügg gloffe. Dert hei si du frylech gseh, was es gä het. Währeddäm der lingg Flügel sy Agriff gmacht het, sy d’Luzärner mit Übermacht vom Bärg uf Dintiken abe gstürmt und 378 hei der rächt Flügel, wo sech nienemeh het chönnen alähne, gäge Händschike zue zrügg gworfe. Derby isch der General Tscharner erschosse worde. Der General de Sacconay het zwo Chuglen i der Achsle gha; dem Generalmajor vo Diesbach isch der eint Arm verschmätteret worde. De Bärner isch der Schräcken i d’Glider gfahre, und mängen Aberglöubische het gmeint, für Bärn sygi z’Vilmerge nüt anders als Unglück z’reiche. Vo allne Syte sy si gäge Händschike zue gflohe.
Da her der alt General Früschig der Oberbefähl übernoh und isch z’mitts i d’Lüt yne gritten und het linggs und rächts aghalte: «Manne, Manne! Wasch isch das? — Vorwärts! Dert isch der Find. Bärner, wo syd der? — Vergässet nid, was der euem Name schuldig syd, euem Vatterland, euem Gloube!» Aber er isch fascht mitsamt synen Adjutanten i d’Flucht grisse worde. «Weit der eue Füehrer im Stich la?» het er ne zuegrüeft. «Wär het der Muet, mit mer z’cho?»
Der Houpme Wendschatz het’s ghört und isch gäge Huufen agritte, für sech e Wäg zu sym General z’bahne. Da gseht er sy junge neveu, der Bernhard, wie-n-er sech mit grimmig verzogenem Gsicht gäge di Fliehende stemmt und se heißt umchehre. Aber er het nid möge gcho; er isch nidergstoße worden und im Gstüchel verschwunde. Der Junker trybt sys Roß gäge dä Punkt zue, wo-n-er nen us em Oug verlore het, und wo sech der Chnöuel e chly löst, gseht er nen am Bode lige, offebar verwundet und usserstand, wieder ufz’stah. A allne Haare het’s der Junker zoge, ihm ga ufz’hälfen und nen i Sicherheit z’bringe; aber jitz isch öppis anders uf em Spiel gstande. Gschej mit ihm und 379 mit Hünige, was well! E Sporrehieb, und der Houpme Wendschatz isch näb em General gsi und ohni umez’luege dem Find etgägegritte.
Uf eismal gseht men o der General de Sacconay wieder zu Pfärd. Mit blankem Däge het er sech dür di zsämeballete Kompagniee düreg’arbeitet und se findwärts tribe. Es paar unerschrockeni Offizier hei underdesse wieder en Abteilung i Reih und Glied chönne bringe. Si hei alli Tamboure zsämegjagt, wo nen under d’Ouge cho sy. Und jitz isch Sturm gschlage worde. Di chlyni rangierti Truppen isch mit gsänktem Bajonnet und lutem Schlachtruef vorgrückt. Bald hei sech anderi agschlosse, und bald isch di erschüttereti bärnischi Armee mit feschtem Schritt i ihrer ganze Breiti wieder uf e Find losmarschiert. De Luzärner isch das so unerwartet cho, daß si sy blybe stah und nid gwüßt hei, was si wei. Da chrache wieder bärnischi Salve. Hunderti vo Katholische wälze sech i ihrem Bluet. Und jitz chunnt vom lingge Flügel här no di bärnischi Kavallerie i wildem Alouf. Schuumversprützt chöme Roß und Ryter wie nes Sturmwätter derhär, i di uschlüssigi Masse vo de Luzärner. I fürchterlechem Ufprall falle Soldaten und Roß überenandere. Chölbe chrache, Säbel und Bajonnet klirre. Was nid vo Waffe troffen isch, wird vo de Roß erschlage, wo verwundet im Acher ligen und mit allne Huefen um sech houe. Aber scho jage di unversehrte Ryter wyters, der Chlumpe vom Luzärner Fueßvolk löst sech uuf. Mit tuusedstimmigem Schlachtruef chunnt di bärnischi Masse derhär. Es git kei Halt meh. A de verlassene Fäldstück vo der katholischen Armee vorby geit’s uf Vilmerge zue und no wyt drüberuus.
380 Erscht uf der Höchi ob Sarmestorf het me verschnuufet. Und da erscht het me sech Zyt gnoh, z’luege, wär no da sygi und wär sys Läbe heig müesse la. Der Junker Berchtold, bis jitz geng a der Syte vom General Früschig, het erscht jitz sech chönnen uf d’Suechi mache nam junge Bernhard. Na vilem Hin- und Härryten ändlech het er ne gfunde; z’mitts uf em bluetige Langelefäld isch er a mene Grabe gsässen und het sy rächte Fueß ohni Schueh und Strumpf i ds sumpfige Wasser gstreckt. E Chugle het ihm ds Grischp dürschlage gha. Der Junker Berchtold isch abgsprunge, näbe sym neveu und Erb niedergehnöuet und het nen i der erschte Freud a ds Härz drückt. Du het er ihm der Fueß so guet wie müglech verbunden und ihm i Sattel ghulfe. Und du het er ds Pfärd sorgsam am Zügel gfüehrt. Der Bernhard het sech mit beidne Händen am Sattelchnopf gha, und so sy si langsam gäge Händschike zue. Wo si zwüsche vielnen andere Verwundete bim Horner um e Waldegge cho sy, hei juscht di alte Kanone vom Schloß Länzburg abe der Siegesgrueß donneret. Schuß um Schuß het vo der Oschtbaschtion abe dem Land der Sieg vo de Bärner verchündet. — Wie schön und mächtig isch d’silhouette vo der alte Burg, wo i ds Junkers Läbe so viel het gha z’bedüte, vor em guldigen Abedhimmel dagläge!
Dert oben isch näbe der landvögtleche Familie d’Frou Kätheli gsässen und het mit verklärte Blicken uf d’Straß abe gluegt. Jede Ryter, jede Wage, alles, was da unde vom Schlachtfäld här cho isch, het si gmuschteret. Gseit het si nüt.
Dä Offizier, wo ne junge Ma uf sym Roß derhär gfüehrt het, isch scho nach am Schloßbärg gsi, wo si 381 ne dobe hei mögen erchenne. «Da chöme si.» — «Das sy se.» — «Der Berchtold füehrt nen uf sym Roß.» So het’s gheiße. D’Frou Barbara isch der Frou vo Hünigen um e Hals gfalle, und beidi hei vor Freud briegget. D’Chinder sy dervo gstürmt, i Schloßhof und der Burgwäg ab. D’Frou Kätheli isch langsam ufgstande, totebleich vor Ufregung, und het gschine Hülf z’sueche. Der Landvogt het nere der Arm botten und se hübscheli d’Stägen ab gfüehrt, i Hof abe.
En unbeschrybleche Freudetumult het der Hof erfüllt. Me het gwüßt, daß mit däm Sieg der Chrieg, der bluetig Bruederzwischt under den Eidgenossen es Änd het und daß di gueti Sach vo de Reformierte grettet isch. Vieli liecht verwundeti Offizier sy ufebracht worde. Überall hei sech Fründen und Kamerade na glücklech überstandener Todesgfahr stürmisch grüeßt. D’Fänschter vom ganze Schloß hei under em Kanonedonner gchlirret, und i der Stadt unde hei d’Chilchegloggen es Siegesglüt agstimmt.
Da chunnt us em fyschtere Torboge der Junker Berchtold zum Vorschyn und füehrt sys Roß mit dem Bernhard druffen i Hof. Di ganzi Familien isch uf se zue. Chuum het der Junker Chrischtoph sy Suhn abeglüpft und under Freudetränen umarmet gha, fallt er dem Berchtold um e Hals, und alles zringsetum het briegget vor Freud. Me het der Verwundet i ds Huus treit, und di beide Brüeder Wendschatz hei ihri Muetter hinder ihm här yne gfüehrt. Me het se müessen i nächschte fauteuil lege, und alli Ouge hei sech ängschtlech uf se grichtet. Me het gförchtet, si überstandi dä Freudesturm nid. Es isch still worden um se-n-ume. Zletscht sy nume no der Berchtold und der Chrischtoph 382 by nere gsi. Sobald si wieder e chly zu Ate cho isch, nimmt der Berchtold dem Chrischtoph d’Hand und seit ihm: «I gloube, jitz syg alles ume guet. I ha underwägs mit dem Bernhard gredt. I han ihm Hünige vermacht, damit er frei und frank i de Spure vo sym Großvatter chönni gah. Mer wein ihm, so lang mer no läbe, gmeinsam der Wäg zeige.»
«Dank heigisch», seit der Chrischtoph, «ja, es söll alles vergässe sy, was is trennt het. Hütt het Bärn sy guete Tag, es söll o der guet Tag sy und blybe für üses Huus!»
Jitz nimmt d’Frou Kätheli dene beidne Sühn d’Händ und seit: «Mer hei hert düre müesse; aber Gott Lob und Dank, mer hei’s mögen erstryte. Der Stärn vo Buebebärg isch no nid erlösche. Blybet ihm treu!»
Ende
Gueti Gschpane
Rudolf von Tavel
Berndeutsche Erzählung
Verlag A. Francke AG, Bern
[17.-20. Tausend]
Myr Frou zum Dank
I.
«Chumm-sä-sä-sä! Chumm, chuumm!» So het einen a mene schöne Meie-Namittag am Aarebort gäge der Tiefenau zue grüeft, und zwüschen yne het men albeneinisch öppis ghört wi ne Ton von ere Flöte. Es isch der Bylang Chrigel gsi, der Gmeindshirt vo der obere Stadt. Seelevergnüegt isch er nes stotzigs Geißwägli uuf cho, für sy Herd uf nes Bort neecher a der Stadt z’trybe. Großi War het er nid by sech gha; die isch i de Ställ gfuetteret worde, aber es paar Guschti und e Kuppele Schaf und Geiße. Und die hein ihm grad gnue z’tüe gä, wil me se nid het dörfen uf di schöne chrutige Früehligsmatte la loufe, wo d’Grasig gmäjt worden isch. E chly wyter inne, a mene Plätzli, wo me zwüsche de Chrone vo de höchen Ösche düre d’Stadt gseh het, het er syni Schutzbefolene wider ds Bort ab gla und sech uf ne vermieschete Felsblock gsetzt.
Bim jüngere Mannevolk het der Hirt nid vil gulte, wil er nie der lysischt Gluscht verrate het, irgedwohi mit usz’rücke, wi-n-es z’sälbisch der Bruuch gsi isch. Öpper müeß doch de z’letscht o no daheim blybe, het er albe gseit, wär de o sünsch zur War luege wetti? Die dusse hörten uuf, wenn nid daheim öpper d’Sach miech, und das syge de no nid di leidischte, der Chünig David syg emel o Hirt 8 gsi. Zu syne Tierli het der Chrigel gluegt, besser nützti nüt, und niemer het ihm widerredt, wenn er albe bhertet het, synetwäge chönnt jeden Ougeblick e Leu us em Brämgarte cho, er tät ihm wi Simson d’Schnöigge verschryße. So het er mit synen Uftraggäber im beschte Fride gläbt; das het me scho syne Chleider agseh. Sit däm Ustage het er es alts verschines Barett vom Wolfgang vo Wyngarte treit, wo vor zwöine Jahre bi Novara umcho isch. D’Witwe het ihm’s gschänkt, und er isch stolz druuf gsi. Dumm isch der Bylang Chrigel gar nid gsi. Wenn er zum Byspil jitz uf d’Stadt übere gluegt het, wi si so schön und währschaft da glägen isch mit ihrne höche Muure, vom Bluetturm unden a der blauen Aare bis ufe zu de Zinne vom Golattematt-Tor, so het er sech derby öppis dänkt. Er isch nid nume stolz gsi uf sy Vatterstadt, er het sech o chönnen eryfere wägen allem Wichtige, wo drinne vor sech gangen isch. Und wil er e philosophischi Adere gha het und e fromme Ma derzue gsi isch, so het er sech o bsunders interessiert für Religion und Chilche. Er het’s nume no niemerem rächt dörfe säge, aber sitdäm me dene Herre Prediger drüber cho isch, daß si mit dem Jetzer d’Lüt zum Beschte gha hei und keis Wunder vom Himmel gscheh isch, für di vier Dominikaner-Mönche vom Schyterhuuffe z’errette, het er dem Züüg nümme rächt trouet und allimal d’Ohren aparti gspitzt, wenn öppe vo der neue Lehr öppis isch brichtet worde. Der Gedanke, daß sy schöni Stadt 9 dert äne mit allne brave Lüte drin sötti für e Narre ghalte sy, het ihm nid rächt Rueh gla, und da drüber het er o jitze nachegsinnet, währeddäm er hie uf sym Felsblock gsässen isch.
Underdessen isch der Schatte vo der Hohliebi über d’Stadt ab gschliche. Nume di höchere Türm hei no drüberuus möge, und ds Veschperglüt vom Frouechloschter im Altebärg het scho ganz us mene blaue Dusem use tönt. Am Ängibort isch der gääl Schyn vo de Söublueme nah-ti-nah ergange, und der Chrigel het gfunde, es sygi Zyt, gäge Bärn zue. «Chumm-sä-sä-sä» het er wider grüeft, und bald sy syni liebe Vierbeinige hinder ihm här dür ds Golattematt-Tor yne glögglet. Ds Tor hinder sech, het er sy Pfyffen agsetzt und afa spile, für d’Lüt z’mahne, daß sie-n-ihm d’Stalltüren uftüeje. Eis nam andere vo syne Tierli het sech vo der Truppelen abglöst und isch linggs oder rächts i mene Chrumen under em Loubebogen oder gar dür ne Husgang in e Garte hindere verschwunde.
Im Ougeblick, wo der Chrigel mit dem Räschte vo syr Herd gäge d’Ställ hinder em Wybermärit zue cho isch, sy vis-à-vis vo de Ställ zwee Mannen i mene Bogefänschter vom üssere Chrüzgang am Chilchhof glägen und hei mitenandere brichtet. Der eint het es vornähms, glattrasierts Gsicht mit läbigen Ougen und mene spöttische Zug um ds Muul ume gha. Das isch der Meischter Niklaus Manuel gsi, wo juscht hütt wider einisch es neus Bild zu sym Totetanz im Chrüzgang het agfange 10 gha. Dä näben ihm isch no ganz e junge Möntsch gsi mit chruse, blunde Haaren und fründleche, chly vertroumete grauen Ouge. Renatus Urghend het er gheißen und isch e junge Maler gsi, wo no nid rächt gwüßt het, wo use daß er wott mit syr Chunscht. Eigetlech het’s ne meh zu de Glasmaler zoge; aber wenn albe der Herr Manuel umewäg gsi isch, so het er de profitiert, für däm öppis vo de Finger ga abz’gugge.
Es isch nid nume der guldig Abedschyn gsi, wo di beiden under ds Fänschter zoge het, vil ehnder di chriegerischi Musik, wo me het ghört der Chloschtermuure nah d’Gaß uuf cho. Es isch e Huuffe früsch usgrüschteti Mannschaft gsi, wo mit Pfyffen und Trummen und übermüetigem Gwaschel d’Stadt uuf marschiert isch. Vora isch uf mene schwäre schwarze Roß gar verwändt e stattleche Fäldhoupme gritte, i mene rot und wyße Rock. Mit stächigen Ouge het er alles gmuschteret, was ihm begägnet isch, und wär ihm begägnet isch, het schier mit Angscht i das verwätterete Gsicht mit der stolze Haaggenase gluegt. I der ganze Stadt isch nid mänge gsi, wo dem Ritter Albrächt vom Stein hätti dörfen offe widerrede. Das het men ihm agseh. Über ds ganze Gsicht het er glachet, wo-n-er jitz dem Bylang Chrigel mit syr Herde begägnet isch und der Herr Manuel ihm zuegrüeft het: «Due condottieri!»
Der Gmeindshirt het richtig nid Freud gha, wo-n-er das Chriegsvolk het gseh cho. Der Chyb 11 isch ihm i Haarbode gfahre, er het dänkt: «Dir müeßet nid meine, dir nütnutzige Chronefrässer!» und het i sy Pfyffen yne blaset, was d’Backe hei möge fasse. D’Ouge hein ihm glüchtet, und d’Ohre syn ihm wi Fähnli vom Chopf abgstande.
Di beide verschidenartige Hirte sy ganz fridlech anenandere vorby cho; aber z’hinderscht i der Reislöuferkuppele het der Übermuet sys Spil tribe, und wo der Bylang Chrigel scho dänkt, dasmal syg er unghelkt vorby cho, springt e junge rothaarige Chriegschnächt — Harsädel mit Name — us em Huuffen use, ryßt dem Chrigel d’Pfyffen us de Händ und schlängget se-n-uf ds nächschte Husdach ufe. «Wottsch ächt schwyge, du donners Lürlibueb?» het er ihm derby zuegrüeft.
Jitz isch bim Chrigel ds Füür im Dach gsi. Er het gar nid gwüßt, was er macht, wo-n-er dem Harsädel mit aller Chraft e Stupf i Buuch git. Aber chuum het er dem Gägner sy Lyb a der Fueßspitzi gspürt, so isch er ab sym Usfall erschrocken und isch, was gisch was hesch, i ds nächschte Schüürli gsprungen und het sech i ds Heubüneli ufe flüchtet. Wo-n-er dobe gsi isch und gseh het, daß ds Chriegsvolk wyter marschiert, het er sech nid mögen ebha, nes Fellädli ufz’tue und dem Harsädel nachez’brüele: «Luushund!»
Das ghören und umchehren isch für e Harsädel eis gsi. Er sticht mit sym Spieß gäge das Guggeli ufe. Aber der Chrigel het grad no möge gcho, für ds Fellädli wider zuez’zieh. Und chuum het sech der 12 Harsädel umgchehrt, so het er wider ufgmacht und ihm nachebrüelet: «Galgevogel.»
Und so isch es no nes paarmal gange, bis du no anderi Harschtchnächte sy cho z’loufen und dem Chrigel dröit hei, si chöme ne cho use reiche. Ds Brüel und Glächter vo däm Mannevolk het geng meh Lüt azoge, und der Tumult isch no descht größer worde, wil di arme Guschteni, Geißen und Schaf, wo ihre Hirt hei verlore gha, hooggis booggis i der ganze Gaß umenandere gsprungen und vo de Chinder, wo se hei welle cho heireiche, erscht rächt i d’Angscht gjagt worde sy.
I däm Ougeblick gseht der Renatus Urghend, daß e ganzi Rochlete vo schüüch gwordene Guschteni uf d’Tochter vom Meischter Sterr los rönnt, wo juscht vo der Abedmäß zur Prediger-Chilchen uus cho isch. Zum große Gaudium vom Herr Manuel rönnt er in es paarne Gümp dem Veronika Sterr z’Hülf und ma glücklech grad no gcho, für ihns us syr Drangsal z’befreie. Dermit isch si grettet gsi, aber vil ehnder als d’Guschteni si umgworfe hätte, het jitz der Blick us ihrne große sametweiche bruunen Ouge ds Härz vom Renatus überschosse. Eigetlich het er nere ja nume welle di dumme Tier vom Lyb halte; aber jitz isch’s ihm heiß dür e Magen uuf gschosse, und es isch ihm gsi, er chönni nid grad wider von ere-n-ewäg. Es isch nid ds erschtemal gsi, daß er se mit syne Blicke in aller Stilli schier gfrässe het — er isch ja gar vil bi ihrem Vatter y- und usgange — aber so frävlech 13 wi dä Ougeblick het er sech doch no nie mit nere dörfen yla. Und so het er, ohni lang z’frage, öb’s erloubt sygi, nere sys Gleit atreit und isch mit nere-n-am Chloschtergarte vorby über d’Grabebrügg.
Underdesse het sech das Chriegsvolk über e Chrigel wyter luschtig gmacht und sy Ufueg mit ihm tribe. Under de Zueschouer het sech o der «Schlüssel»-Wirt Gunthälm, wo i sälber Zyt an allnen Orte d’Nase z’vorderscht gha het, zueche gmacht und di Chriegschnächte no meh gäge Hirt ufgreiset. Das sygi e verschleikte Chätzer, het er ne gseit, däm sölle si nume der Balg strähle, er heig’s nötig.
Der Chrigel het aber für guet gfunde sech dür ne Garten a Wybermärit dervo z’stryche, bevor si ne sy cho abe reiche. Und so isch es nah-ti-nah wider still worde. Aber jitz sy d’Chriegslüt am Gunthälm blybe bhange. Dä het ne d’Ohre voll gschwätzt, si sölle zu ihm abe cho, eis cho ga helte, är wüssi nen öppis Bessers als ihri Hut dem Ritter vom Stein ga z’verchoufe. Das syg scho rächt, hei si-n-ihm g’antwortet, aber jitz heige si mit däm abgmacht. «E der verfluecht!» het eine gseit, «luegit, si sy ja scho um en Egge, me ghört se nid emal meh, mer müeße mache, daß mer ne nache chöme.» Chuum het ne der Gunthälm no chönne nacherüefe, he nu, so sölle si emel de hinecht no by-n-ihm vorby cho. I hälle Sätze sy si uus und dervo, ihrne Kamerade nache.
14 Underdessen isch der jung Urghend glücksälig mit sym Veronika d’Stadt ab gwanderet. «Men isch afange bald am heiter hälle Tag nümme sicher z’Bärn», het er gseit, für in es Gspräch z’cho.
«Ja», het ds Veronika g’antwortet, «es isch wahr, me weiß bald nümme, wo me düre söll, für däm Volk nid a d’Nase z’loufe. Was isch eigetlech o los, daß wider so vil Chriegslüt i der Stadt zsämechöme?»
«Me rüschtet wider e Zug uf Novara. Der Herzog vo Mailand het Hülf ghöische, wil ihm der Chünig Franz wider wott abjage, was er i de letschte Jahre mit Hülf vo den Eidgenossen erstritte het. Und de söll’s de nöue gäge Genua zue gah. Aber es schynt, dert düre syg’s nid ganz luter. Me weiß no nid rächt, was der Kardinal vo Sitte wott.»
«I ha gmeint gha, das Glöuf söll jitz ufhöre; es dunkt mi, uf d’Längi bringi das üsem Land nüt Guets. Aber me gseht scho, ds Mannevolk het der Narre dranne gfrässen und lat nid lugg.»
«Si wüsse scho warum. Me gseht ne’s öppen a. Lueget einisch di Herre vom Stein a!»
«Äbe», seit ds Veronika, «drum seit my Vatter geng, me söll se nume la mache. Uf ei Wäg syg’s scho nid vom Guete; aber wenn das Glöuf nid wär, so gieng z’Bärn o gar nüt, und ussert öppe de Chorherre wüßti me bald nümme, wär no ne Schybe ließ la brönne.»
15 «Das finden äben ander Lüt o, und drum darf niemer nüt säge.»
Uf das hi hei di beiden es paar Loubeböge wyt nüt meh gseit. Der Renatus het gmerkt, daß er druff und drannen isch gsi, in en Ascht z’saage. Und ds Veronika het sech o nid gärn la verleite, öppis Unguets vo sym Vatter z’säge. «Heit Dir nie Luscht gha», fragt es, «mitz’mache? Es mueß doch für ne junge Ma sy Reiz ha, sünsch gienge si nid eso z’schaarewys.»
«Wenn eine da mitgeit, so mueß er de alles mitmachen und i jeden Öpfel byße, öb’s ihm gfallt oder nid. Und wüsset Dr, da cha me de bösi Sachen erläbe. Wäm’s weh tuet, d’Uschuld gseh z’lyde, louft besser nid hinder em Fähnli här. Und wenn eine nid alles wott mitmache, so heißt es de no grad einisch, er heigi ds Härz i de Hosen oder er möcht e Heilige sy. Und ohni Kameradschaft isch eine de übel versorget. I ha Gschyders z’tüe, und wenn i’s zu öppis wott bringe, so mueß i mi derzue ha.»
«Dir heit emel e guete Meischter gfunden am Herr Manuel.»
«Ja», seit der Renat, «das isch e Meischter, wi’s nid gschwind e zwöite git. Dä gseht heiter, das chan ig Ech säge.»
«I glouben Ech’s; aber eis begryffen i nid: wi cha men öppis eso Abscheulechs ga male wi dä Totetanz! Alli mügleche Lüt, wo me kennt, i den Arme vo mene Totegripp! I möcht Ech gfragt ha.»
16 «Äbe juscht grad das gfallt mir. Das würd i am liebschte sälber o male.»
«Aber loset!»
«Wohl, das chönnt mir’s. Juscht grad, wenn me so der Übermuet vo de Lüte gseht oder gar no z’gspüren überchunnt, da sticht ein doch ds Güegi, ne vor aller Wält z’säge: La di nume nid z’hert uus, du muesch doch einisch o da düre, wo mir alli!»
Dem Veronika Sterr isch bi dene Worte wider i Sinn cho, daß der Renat es Findelchind gsi isch, wo scho gar mängs het müeße schlücke. Er het ihns im tiefschte Härzesgrund duuret. Und villicht het o ds Gheimnis, wo uf ds Renats Härkunft glägen isch, öppis usgmacht, daß es sech für ne-n-interessiert het. Es het ob dene Sache, wo-n-ihm da dür e Chopf gange sy, vergässe z’antworte. Erscht na mene Chehrli seit es du, wi us mene Troum use: «Ja, Dir heit eigetlech rächt.»
Ihres Gspräch het du nümme lang duuret, vo wäge si sy underdesse scho oben am Chlapperlöubli acho, wo der Meischter Sterr Bhusig und Wärchstatt gha het. Es paar Hüser obehär isch der Renat blybe stah und het sech verabschidet; aber er het sech nid chönnen ebha, no nes paarmal umz’luege, was ds Veronika wohl gmerkt het, währed es über di offeni Stägen i d’Louben ufe gstigen isch. Wi het doch das Huus mit sym tiefe Gibelschärmen und dem uralte Räbstock, wo zwüsche de Fänschter ufe gchlätteret isch, so heimelig usgseh!
17 Uf sym Heiwäg a d’Schouwlandsgaß ufen isch der Renat no einisch dem Heiri Harsädel und syne Kamerade begägnet, wo si juscht vo der Muschterig hei und zum «Schlüssel» abe cho sy. Der Gunthälm, en undersetzte Ma mit mene halb schlaue, halb guetmüetige Gsicht, het under der Hustüren uf se gwartet. Der Harsädel het sech breitspurig vor ihm ufpflanzet und gseit: «So, da wäre mer.»
«’s isch rächt», het ne der Wirt g’antwortet, «chömet nume grad i ds Stübli hindere.»
Dert het der Gunthälm syni Gäscht, wo hütt scho meh als einisch nassi Schnöuz gha hei, gheiße zueche sitzen und het nen us nere großen, achtkantige Zinnchannen afa Wy yschänke. Wenn er aber gmeint het, di Bursche würde wi erlächnet drüber härfalle, so het er sech schwär trumpiert. Der Harsädel het e chly a sym Bächer gsüggelet, d’Nase grümpft und gseit: «Das isch färndrigen Eiser. Hütt sy mer scho am Ryffwy gsi.»
Das het der Gunthälm i d’Nase gstoche. «So, so», het er gseit, «am Ryffwy syd dr gsi? Probieret jitz numen es Bächerli vo disem, es git de nache no öppis anders.» Und derzue het er mit den Ouge blinzlet, wi wenn er wunder was für di Manne parat hätti. Dänkt het er, er well’s la druuf abcho und luege, öb si na ihrem Waadtländer no merke, was me nen yschänki. Was er ne da beizt het, isch e Chuttlerugger gsi us em Altebärg. Er het nen agä, es sygi Burgunder. Der Harsädel het gfunde, er gräzi und het di nasse 18 Schnouzhaar zwüsche d’Läfzgen yne zoge, für emel kei Tropf z’gschände. «So, so», het du der Gunthälm wyter gmacht, «dir weit also uf das Novara yne? Schad, daß i’s nid ehnder gwüßt ha, i hätt ech e gäbigere Meischter gwüßt.»
«Ho, der Kardinal dänk», seit der Harsädel, «das isch mir nüt Neus; aber i gloube, mir syge mit üsem bas, dä versteit’s u luegt zu syne Lüte, potz tüüner yhe.»
«Ja, ja, das wird scho sy, aber bi disem würdet dir ech gwüß o nid greuig. Gäld isch ja huuffesgnue da, u gueti Offizier het er o. Aber was de naadischt no meh wärt isch: bim Kardinal geit’s de doch für ne grächteri Sach. Wi het’s da di Jahr der Herzog vo Mailand üsne Lüte gmacht? Für ne-n-us em Dräck use z’lüpfen und d’Grinde darz’ha sy si-n-ihm guet gnue gsi, aber we’s de alben a ds Zale geit, so isch de undereinisch niene keis Gäld meh. U was hei mir für Ehr dervo, däm sys Ghudel wider ga zwäg z’mache? Da isch es doch de öppis anders, dem heilige Vatter z’diene. Da het eine, wenn’s ihm i der Wält lätz gah sötti, doch emel de no sy Lohn im Himmel. U de» — bi dene Worte het der Wirt dem Harsädel d’Hand vertroulech uf en Arm gleit und ihm zueblinzlet — «Ablaß, so vil de nume witt!»
Der Harsädel Heiri het mit der Hand abgwehrt und gseit: «Ach was! Blaset mer doch! I hätt jitz lieber Ablaß us em bessere Feßli!»
19 «Wart nume, wart nume! Das söll nid fähle.» Mit dene Worten isch der Vatter Gunthälm ufgstanden und zur Stuben uus gange. Underdesse hei di Chriegsmanne zsäme glachet und sy bald eis gsi, der Gunthälm söll se nid wohlfeil zum Loch wider use bringe. Und wo-n-er bald druuf mit nere volle Channe wider yne chunnt, fat der Harsädel a: «Wüssit Dr, das isch scho rächt, was Dr säget vom heilige Vatter, weder wenn’s de druuf a chunnt, für ne gueti Sach usz’rücke, so wüßt i de no öppis Bessers. Z’Venedig nide sueche si ume Spieße für gäge Türgg. Da wurde de di Heiligen im Himmel no ganz anders zable vor Freud, wenn me däm gieng ga der Gring abhoue.»
«Scho rächt, scho rächt», meint der Gunthälm und schänkt dene Mannen y, «aber dert cha eine de luege, wi-n-er ume hei chunnt u wo-n-er der Lohn här nimmt.»
Jitz brüelet eine vo den andere derzwüsche: «Mi nimmt’s nume wunder, daß no keine druuf cho isch, gäge Tüüfel z’wärbe.»
«He nei», meint der Harsädel, «über die Sach cha me ja rede, weder me wott doch o wüsse, was derby useluegt.»
Jitz hei di Chriegsmanne derglyche ta, si welle sech no überlege, öb si bim Ritter vom Stein welle blybe oder öb si zum Kardinal welle, und zwüschen yne hei si dem Wirt gä z’verstah, der Chünig Franz nähm se-n-o oder der Herzog vo Württebärg, wenn nid sogar der Cheiser. Und der Gunthälm 20 het no fei mängi Channe müeße ga reiche, für dene Bursche der Herzog vo Mailand, der Luzius vo Pistoia, wo gäge d’Türgge gworbe het, der Chünig Franz, der Herzog vo Württebärg und der Cheiser us em Chopf z’schwänke. Z’gueter Letscht isch’s ihm Angscht worde, er bringi se gar nümme zum Huus usen und müeß de no für se ga leischte, und so het er se müeßen use bröuke, ohni eigetlech z’wüsse, bi welem vo dene Fäldherre si welle ga Handgäld näh. «D’Würze wäre bschüttet», het er vor sich ane gseit, wo-n-er se glücklech i der Louben usse gha het, «jitz wei mer de luege, öb’s ma trybe.»
Uf em Chällerstei i der Louben usse het der Harsädel, nid zu syr Freud, syni zwee jüngere Brüeder, der Ueli und der Toni, gfunde.
«Was machet dir da?» het er se-n-abrüelet, währeddäm syni Kamerade sech über d’Gaß verzoge hei.
«He, d’Muetter het is gseit, mir sölle di cho sueche», seit der elter vo dene Buebe. — Di gueti Frou het us Erfahrung Chummer gha, ihren eltischte, der Heiri, chönnti sech mit Trinken übertue und nere wider Verdruß machen oder uf em fyschtere Heiwäg ungfellig wärde.
«E bhüetis!» het der Heiri, wo nid emal gmerkt het, daß er nümme fescht uf de Beinen isch, brummlet, «het si aber scho ume gmeint, i wüssi nid, was i mög verlyde?» Und zu syne Brüeder het er gseit: 21 «So machet, daß dr heichömet! I bruuchen euch nüt. Hü! Furt! Oder i schryßen ech d’Ohren ab!»
Di beide jüngere hei für guet gfunde, sech e chly uf d’Syte z’drücke; aber mit dem guete Wille, der Heiri ganz hei z’bringe, sy si doch uf em ganze Wäg i syr Nächi blibe.
I der früsche Nachtluft isch der Heiri wenigschtes so wyt wider zue sech cho, daß er der Wäg gfunden und ganz dütlech gspürt het, daß d’Art und Wys, wi-n-er sy Tag zuebracht het, der Muetter wenig Freud wärdi mache. Ob allem Heiloufe het er halblut vor sech ane gschwätzt und raisonniert, wi wenn er sich sälber e Verteidigungsred müeßti halte. Da drinne het ne-n-uf eismal ds ewig Liechtli gstört, wo-n-er bi der Antönier-Kapälle dür nes vergitterets Fänschterli näbe der Türe het gseh lüüchte. Das stille Liechtli, wo dert im Chor brönnt und a Eine gmahnet het, wo nid schlaft, no schlummeret, isch dem Heiri so ungläge cho, daß er unwillkürlech us der Louben use gangen isch und sy Wäg uf der Gaß furtgsetzt het. Vo Zyt zu Zyt het sy schlächte Luun i wilden Übermuet umgschlage, und wi für z’gschweigge, was ne plaget het, het er de alben afa juze; aber es isch meh es uflätigs Brüele gsi als öppis anders. Settigs het me zu sälber Zyt z’Bärn nid duldet, und drum hei di jüngere Brüeder vom Heiri Chummer gha, es chönnti doch de no so ändige, wi d’Muetter gförchtet het. Wo si i ds Chilchhöfli abe chöme, het i der stockfyschtere Nacht wi nes einzigs Stärnli 22 o hie ds ewig Liechtli im Chor vo der Nydegg-Chilche zündtet. Heiteri het’s keini möge verbreite, und vo hundert Lüte, wo dert vorbygange sy, het chuum eine druuf g’achtet. Aber dem Heiri isch es i d’Ouge gsprungen und het ne-n-in e neue Gusel bracht. Uwillig het er ihm der Rügge gchehrt und isch linggs übere dür ds Vorgärtli i ds Huus yne gstolperet, wo hinder de Butzeschybleni es anders, urüejigs Liechtli gflackeret het. Näbem Füürplatz i der Chuchi isch d’Muetter Harsädel gsässe, und di letschte Flämmli us der Äsche vom Chochplatz hei vo Zyt zu Zyt ihres runzelige Gsicht us der Fyschteri machen ufz’touche. A der andere Wand het hie und da nes schüüchs Glitzere la errate, daß dert uf em Tisch no öppis Gschirrs gstanden isch. Es isch ds z’Nachtässe gsi, wo me dem Heiri het dänne ta gha.
Wo der Heiri yne cho isch, het er z’erscht sy Muetter gar nid gseh. Er het kei andere Gedanke gha, als i Gaden ufe ga abz’ligen und sy Ruusch ga z’verschlafe. Aber er isch chuum bis zum Füürplatz cho, so het ne d’Frag vo der Muetter gstellt: «Aber, Heiri, wo bisch jitz hütt aber der ganz Tag gsi?»
«He, du weisch es ja», antwortet der Heiri uwirsch, währeddäm di beide jüngere vo der Türe här der Muetter probiere Zeiche z’mache, si söll ne nid reize. Aber d’Muetter fahrt furt: «Du wirsch mer doch öppe will’s Gott nid Handgäld gno ha?»
23 «Äbewohl han i», brüelet der Heiri. «Jitz wott i, und jitz mueß es sy, u di angeri Wuche bin i scho änet de Bärge. I ma nid geng daheim hocke, wott o einischt öppis vo der Wält gseh.»
«Aber Chind, mueß das jitz sy?» seit d’Muetter und luegt mit stöberen Ougen ihren eltischten a. Di armi Frou! Ihren isch i däm Ougeblick alle Troscht und alli Hoffnung für ihri Zuekunft wi nes alts murbs Huus zsämegfalle. Für das also het si sit dem Tod vo ihrem Ma dem eltischte borget und gchüderlet! I der Chuchi isch es eso still blibe, daß me ds Chnischteren i der Äsche het möge ghöre, bis der Heiri sech wider grüehrt und dem Tisch zue trappet isch. Dert het er sech wi nes Bloch uf e Bank a der Wand la plötschen und, ohni daß er’s nume rächt gmerkt hätti, mit dem Arm ds Gschirr abe gwüscht. Ds Ufschla vo de Schärben am Bode het ne wider um öppis meh zum Verstand bracht, und du het er der Chopf uf d’Ellbögen ufgstützt und mit glesigen Ouge vor sech anen i d’Fyschteri gluegt. Syni jüngere Brüeder sy i ihri Chammere verschwunde gsi, und er isch mit der Muetter allei blibe. Aber keis het meh nes Wort gseit. Numen e Süüfzer het hie und da no la errate, daß dert äne, näbem Füürplatz, es läbigs Wäse sygi. Über e Heiri isch jitze ds Eländ cho, und sy Ruusch het nah-ti-nah in e Hüüler umgschlage. Aber über allem däm isch er ändlech ygschlafen und erscht wider erwachet, wo uf em Füürplatz di glüejige Schyter zsämegfalle sy und ds Füür en Ougeblick 24 häller ufgflackeret het. Da isch’s ihm i sym Halbschlummer vorcho, wi wenn im Füürschyn e Heiligi dasitzen und bätte würdi, und uf ihrem Gsicht und Gwand het öppis glänzt wi Edelsteine. Da isch der Heiri erschrocken und z’grächtem erwachet und het sy Muetter gseh, wi si voll Verdruß und Chummer zur Dili ufe gluegt het. Dür ihri abg’arbeitete Händ isch der Rosechranz gloffe, und der Heiri het es paarmal nanenandere möge ghöre, wi si gseit het: «Heiligi Muetter Gottes, bitt für uns, bitt für mynen Suhn...»
Da het’s der Heiri dürschütteret. Er het nid gwüßt, was er säge söll. — Ja, wenn er jitz no hindertsi chönne hätti! Aber hütt het er sech verchouft. — Er het sy Chopf i den Arme versteckt, und bald het ne d’Muetter ghöre schluchze. Da isch si ufgstande, isch zum Tisch gangen und het mit ihrer Hand der Chruslechopf vom Heiri gstrychlet.
II.
Nid lang nachhär het der Renatus Urghend o scho der Wäg i d’Wärchstatt vom Meischter Hans Sterr gfunde. Die isch im Chlapperlöubli zu äbener Ärde hinden use gsi. Der Meischter sälber, es Manndli mit scho chly gräutschelige Haaren und mit mene spitz gschnittene dunkle Bart, isch am einte Fänschter vor mene schwären eichige Tisch gsässen und het an ere Schärbe gschliffe. Um ihn umen isch e settige Gräbel vo Glasbitzli, Chacheli, Gütterli und allerhand Wärchzüüg gläge, daß me fascht nid het zue-n-ihm zueche chönne, ohni öppis umz’lääre. A den andere Fänschter, a große Tischen und am Schmelzofe z’hindrscht i der Wärchstatt hei syni Gselle g’arbeitet. Ei einzige Platz isch no frei gsi. Der Meischter isch i großem Yfer über sy niffeligi Arbeit yne gchrümmt gsässe, und der Renat het sech schier nid trouet, ne-n-az’rede. Aber der Meischter Sterr het doch bald gmerkt, daß öpper näben ihm steit und het du bald vo sälber ufgluegt. «Aha, syt Dir da?» fragt er, und mit mene Blick uf d’Papierrolle, wo der Renat i der Hand gha het, fahrt er furt: «Dir bringet mer dänk di Zeichnung vom Herr Manuel.»
«Ja», het der Renat g’antwortet, «er lat Ech la frage, ob Dir grad derhinder chönnet.»
26 Der Meischter het e Zischlut vo sech gä, dem Renat dä Schyberiß us der Hand gno und ne-n-ufgrollet. «Wenn i nume wüßti, wie das achehre! Me weiß schier nid wo wehre, und de loufen eim no di chätzers Gselle dervo. D’Zeichnung wär schön: aber jitz sött me z’erscht no nen Ölriß dervo mache, und zu däm han i i de nächschte Tage weiß Gott nid Zyt.»
Uf dä Bscheid het der Renat juscht grad passet, für jitz mit sym eigeten Aligen use z’rücke. «Wenn Ech dermit ghulfe wär», seit er, «so wett ig Ech der Ölriß mache.» Jitz lähnt sech der Meischter hinderen und luegt der Urghend a, wi wenn er ne wetti frage: Ja, chönnet Dir de so öppis? Der Renatus het ihm aber di Frag erspart und ihm gseit, er heigi scho vil settigi Arbeit gmacht, und wenn’s ihm rächt sygi, so well er ihm es Probstück zeige. Der Meischter het sech no nen Ougeblick bsunne, und der Renat het dervo profitiert, für no grad e Schritt wyter z’gah. «Am liebschte», het er gseit, «wett i grad z’grächtem bi Euch yträtte.»
«Ja myn Troscht», seit der Meischter, «für das han i Euch de doch nid gnue Arbeit. Grad äxtra ne Zeichner az’stelle verman i nid.» Aber der Renat het nid so gschwind abgä. «Es wär mir glych, ne Lehrzyt z’machen und ganz vornen az’fa. I will Ech gärn heizen und d’Stube wüsche, wenn i derfür bi Euch cha d’Glasmalerei lehre.»
«Jä lueget», seit der Meischter Sterr, «das wär schön und guet; aber am nötigschte hätt i jitz 27 e Bleigießer. Der Chueni Möuk, wo mer’s bis jitz gmacht het, isch mer dervo gloffe. Es het ne nümme glitte. Dä Löl wott mit ynen uf Novara. I han ihm gseit, so söll er mira gah, aber wenn er mer de verchrüpplet umechömi, daß er nüt meh rächt chönn i d’Finger näh, so söll er de ga luege, wo-n-er Arbeit findi.»
«Wi gseit», het der Renat dem Meischter versproche, «i will mi allem underzieh, wenn i de d’Glägeheit finde, z’grächtem i d’Arbeit yne z’cho.»
«He nu», seit der Meischter, «es wär am Änd um ds Probiere. Sött’s Ech de verleide, so sy mer ja de nid ghüratet.» Und so isch der Urghend scho ds morndrisch bim Meischter Sterr yträtte, und der Meischter het bald gseh, daß er a däm junge Ma ne gueti Hülf gwunne het. Der wahr Grund vo sym Yfer het der Meischter einschtwyle no nid errate. Es wär o nid liecht müglech gsi, öppis z’merke. Ds Veronika isch i der Hushaltig ufgangen und numen i d’Wärchstatt cho, wenn grad öppis Bsunders isch usz’richte gsi. Dernäbe het es gruusam vil gha z’loufen i der Stadt ume, i Chilche, Chlöschter und Säßhüser, vo wäge der Vatter het gar vil druffe gha, mit der Geischtlechkeit uf guetem Fueß z’blybe.
Der Renat het’s wi verhäxet dunkt, daß er sit sym Ytritt bim Meischter Sterr sy Tochter no nid es einzigs Mal het zu Gsicht übercho. Daß si ihn alli Tag dür irged nes Loch oder ne Türspall gseh het, isch ihm nid müglech gsi z’merke. Nüt descht 28 minder isch ds Läben i der Wärchstatt gar nid öppe längwylig gsi. Wenn der Renat scho gwüßt het, was der Meischter Sterr als Glasmaler für ne Ruef het, so het er sech’s doch nie la troume, was für ne Verchehr i däm Chlapperlöubli gsi isch. Es isch sälten e Tag vergange, wo nid irged e geischtleche Herr, e Ritter oder Junker cho isch; me hätti chönne meine, es müeßi afange bald jedes Fänschter mit Heilige, mit fromme Ritter und mit Wappe verglaset sy, und mängisch het der Renatus Urghend im stille vor sech ane glachet, wenn er so ne Herr het gseh yne cho und de nachhär ghört het, was er dem Meischter für Ufträg git. Meh und meh het er begriffe, daß me mit schöne Fänschterschyben offebar di bluetigschte Sünde chönni abtrage, daß är also so öppis wi ne Wägchnächt uf em Wäg zur Himmelspforte worde syg. Aber näbe der heitere het di Sach für e Renat no nen ärnschteri Syte gha. Er het zu dene Möntsche ghört, wo vo Chindsbeinen a ne bsundere Zug zur Wahrheit i sech tragen und drunder lyde, wenn si gseh, daß öpper uf Chöschte vo der Wahrheit zu mene bsunderen Ansähe chunnt. Wi meh daß er dadrüber nachegsunne het, descht meh het’s ne dunkt, i der damalige Zyt sygi gar grüslech vil Lug und Trug a der Tagesornig und der Schyn gälti alles. Sy Arbeit het ne-n-alli Bott wider uf settigi Gedanke bracht, und mängisch het er sech ob allem Zeichnen in e stille, heilige Zorn über d’Schlächtigkeit vo de Lüt yne g’arbeitet. Er hätti 29 vil drum gä, wenn er öpper gfunde hätti, däm er hätti chönne z’grächtem ds Härz lääre. Aber juscht wil er gseh het, wi sälte d’Lüt sy, wo da druuf ygange, isch ihm d’Nütnutzigkeit vo der Wält no descht erger vorcho. Dem Meischter Sterr het er mit settige Sache nid dörfe cho; dä wär nid zfride gsi, wenn d’Lüt amene schöne Morge drüber trohlet wäre, daß der lieb Gott weder mit Seelemässe, no Cherze, no Glasschybe z’gschweigge sygi. Dem Herr Manuel, wo dem Renatus sälber über die Sache d’Ougen ufta het, het er o nid all Ougeblick dörfe sys Leid chlage. Und wenn er scho alli Tag zue-n-ihm chönne hätti, so wäri dermit sys Verlangen erscht no nid gstillet gsi. Ihm het, ohni daß es ihm rächt klar gsi isch, no öppis anders gfählt als Ghör und Rat vo mene guete Fründ. Was ihn plaget het, isch nid numen es Gspinscht vo Gedanke gsi, es isch ihm us der Tiefi vo sym Härz ufe cho und het wider zu mene Härz welle. Mängisch het’s ne dunkt, er möchti uf d’Gaß use ga stah und ’s allne Lüte säge. Ds ganz Bärnervolk hätt ihm sölle lose. Wenn er nume Prieschter wär und uf ne Chanzle chönnti! Handchehrum isch es ihm de wider ganz anders z’Muet gsi, und er hätti lieber numen ei einzige Möntsch gfunde, wo-n-ihm sy Lascht abgno hätti, aber de eine, wo-n-ihm mit syr ganze Seel darhätti und ihm einzig ghörti. Der Renatus het wohl gwüßt — oder het er sech das numen ybildet? — daß das Wäse, wo-n-er gsuecht 30 het, mit ihm under em glyche Dach isch, und das het ihm o ghulfe sech lyde.
Frylech, i dene Tage hätti’s däm guete Renat gar nüt abtreit, bi de Lüte sys Leid ga z’chlage. D’Stadt Bärn het gsurret wi nen Imb, wenn er wott stoße. Der Zug ga Novara het allne Lüte z’tüe gä, und dernäbe het me chuum no Zyt gfunde, a ds Ässen und ds Trinke z’dänke. Am nüünte Meien isch di userläseni Mannschaft mit Wehr und Waffen uf em Platz vor der große Chilche versammlet worde. Me het se no einisch gründlech gmuschteret, und wo me gfunde het, es sygi dert düren alles i der Ornig, so het me se no ghörig mit Weihwasser gsprützt. Der Lütprieschter het nen Absolution gä und ne gseit, jitz sölle si de aber Sorg ha zu ihrem geischtleche Gwändli, daß es de no suber sygi, wenn’s nen öppen im Mailändische sötti a ds Läbige gah. — Und du het der Imb gstoße.
Wenigi Minute nachhär isch der Renatus Urghend — er het juscht grad e prächtige Ritter zeichnet, wo i heiliger Eifalt vor em Cruzifixus chnöilet — vo syr Arbeit dür nes Grumpel ufgstört worde. Alles im Huus, was Bei gha het, isch i d’Louben use gsprunge, für ga z’luege, wi der Ufbruch d’Stadt ab cho isch. Us em blauschattige Schluuch vo der Junkeregaß vüre hei di große Trummle gruret und grumplet, und di übermüetige Pfyffetön sy de Wänd nah ufe gchlätteret und dür d’Fänschter i di muffige Stube gsprunge. Und 31 du isch es uf eismal us der Gaß vüre broche, wi gstouets Wasser, und i mene volle, glänzige Schwall dür di bogeni Gaß vom Stalden ab gströmt. Wi us Yse gosse, isch uf sym mächtige Roß der Ritter vom Stein in ere chunschtvoll gschmidete Rüschtung dem Huuffe vora gritte. Und hinder ihm här hei di sächshundert Spießen und di blanke Sturmhuben usgseh wi ne Fluß im Sunneschyn. Z’mitts drinne het im bluetig rote Fäld der Bäremutz gflatteret. Z’beidne Syte vom Chriegsvolk, voruus und hindedry isch alles, was hütt derwyl gha het, uf der Gaß umez’fahre, mitgloffe, und dä farbig und glänzig Chlumpe het di ganzi Gaß bis a d’Muure vo de Hüser usgfüllt und im Sturmschritt alles, was nid niet- und nagelfescht gstanden isch, vor sech här oder uf d’Syten use gstoße. Hätti me der eint oder ander vo dene Manne gfragt, er hätti chuum chönne säge, wohi daß es gang und warum, aber im ganzen isch e Wille gsi, wo alles a eim Huuffen unufhaltsam furtgrisse het. Was hätt da eine dergäge welle? Und doch het’s nid a settige gfählt, wo, wenn si doch nid der ganz Schwall hei chönnen ufhalte, gärn emel öppis druus use grettet hätte.
Di allgmeini Ufregung het’s mit sech bracht, daß der Renat bim Usespringe sech grad zwüschem Veronika und dem Meischter het chönnen a ds Gländer chäse, für das Spektakel cho z’luege. So vil ihri Ougen uf eismal da hei z’gseh übercho, isch es ne doch nid etgange, daß grediübere, vor em 32 Frienisbärger-Säßhuus, di alti Frou Harsädel uf e Zug passet het. Und wo si cho sy, het das bringe Froueli sech a Ritter vom Stein zueche gmacht. Du isch si für üsi Lüt vom Chlapperlöubli hinder ds Ritters Roß verschwunde, und me het nume gseh, wi der Ritter der Chopf schüttlet und mit der Hand liecht abwehrt. Daß di gueti Frou i Huuffen yne na ihrem Heiri grüeft het, het bi däm Lärme chuum öpper ghört. Es het es Gstürchel gä, d’Frou Harsädel isch z’Bode cho, und wo se-n-ändlech e minder grobe Ma ufgläsen und uf d’Schwelle vom Frienisbärger-Huus gschleipft het, isch der Heiri scho lang vorby gsi. Öb er se gseh oder ghört het, hätti niemer chönne säge.
Wo ds gröschte Gstüchel vorby gsi isch, het me vor em Frienisbärger-Huus es Gständ gseh, und d’Muetter Sterr het zu ihrer Tochter gseit: «Das isch d’Frou Harsädel gsi, was het’s nere-n-ächt gä, där arme Hutte? Es dunkt mi, die hätti nöue sünsch scho Verdruß gnue mit ihrem Schlingel, dem Heiri.»
«Si hei se-n-überschosse; i will ga luege, was si het.» Mit däm isch ds Veronika flingg wi nes Gemschi d’Stägen ab uf d’Gaß gsprunge. Es het aber doch no ghört, wi der Renat meh für sich als zu öpper anderem gseit het: «Äbe, so geit’s. Das isch jitz eso der Bruuch. Wär nid mit dem große Huuffe louft, wird eifach überrochlet.»
Um di armi Frou Harsädel ume hei d’Lüt es grüslechs Gheie verfüehrt. Si isch übel gstüpft und trappet worden und het der Chopf uf em 33 Pflaschter ufgschlage gha, so daß si blüetet het. Aber no gäb daß öpper Hand agleit het, für nere z’hälfe, hei d’Lüt ufbegährt über di uwatlige Bursche, wo däwäg chöme cho z’schießen und nid emal luege, wo si trappe. «Das geit halt eso», het der Sigerischt vo der Nydegg gseit und derzue d’Händ verworfe, «so nes schitters Froueli sött’s halt nid welle zwänge, dür ne settigi Trybete düre.»
«E, si het halt dänk ihre Bueb, der Heiri, no welle ga bhüete», het e Nachbarin ygworfe, «si isch halt gar e gueti gsi zue-n-ihm. Gället, Muetterli?»
«Ja nöue schier», het der Sigerischt furtgfahre, «verdienet het er’s emel nid, dä Uflat. Für dä wär’s emel nid schad, wenn er nid umechäm.»
Jitz isch di Verwundeti läbig worde, und i ihri Ougen isch Füür cho; aber ds Veronika Sterr het se nid la zu Wort cho. «Chönnet Dr loufe?» het es d’Frou Harsädel gfragt und probiert, se-n-ufz’stelle. Da fragt wider öpper: «Wo sy ächt aber ihri Bursch? Die sy o nie umewäg, wenn me se bruuche chönnti.» — «Seh, hälfet dir mer lieber, statt no lang z’dampe!» het ds Veronika resolut befole. Aber wo der Sigerischt het welle Hand alege, het d’Frou Harsädel ufzoge, und si wär ihm a Chopf gfahre, wenn er nid d’Nase hindere gha hätti. So het er’s gschyder gfunde, ds Fäld de Wyber z’überla, wo o ganz guet alleini hei möge gfahre.
Bi ds Sterrs äne het sech underdesse ds Mannevolk i d’Wärchstatt verzogen und d’Arbeit 34 wider ufgno. Wär der Meischter nid derby gsi, so hätti me jedefalls ds Tagesereignis no wyter erörteret; aber der Vatter Sterr het’s nid gärn glitte, daß me bi der Arbeit dampet het. Der Renatus het mit Flyß a sym Ritter umezeichnet. Derby het’s ne-n-aber dunkt, es well ihm hütt nid vo der Hand, wi-n-er’s gärn hätti. Item, er het einewäg bis z’Mittag wyter gschaffet und isch nach em Ässe mit dem glychen Yfer wider derhinder gange, bis daß ds Veronika sym Vatter isch cho ds z’Vieri bringe.
Das isch sünsch gwöhnlech so vor sech gange, daß i der ganze Wärchstatt nume niemer öppis dervo gmerkt het. Aber hütt het ds Veronika sech nid mögen ebha, en Ougeblick näbem Renatus blybe z’stah und ihm z’säge: «Was heit Dir eigetlech dä Morge gmeint, wo Dir gseit heit, es sygi jitz Bruuch, daß, wär nid mit dem große Huuffe loufi, eifach überrochlet wärdi? Heit Dir öppe sälber scho so öppis erläbt?»
«O», seit der Renat, «überschosse het mi grad no niemer; aber daß me’s nid gärn gseht, wenn eine sy eigeti Meinung het, das cha me doch eigetlech alli Tag erläbe.» Ds Veronika het sech mit däm Bscheid nid zfride gä und het no wyter welle wüsse, wi-n-er das meini. Und wi meh daß er het la errate, was ihm so vil het gä z’dänke, descht meh hätti ds Veronika möge wüsse, und so het eis Wort ds andere gä, bis daß der Meischter Sterr uf sym Schämel het afa ranggle. Si hei zwar nume hübscheli 35 zsäme gredt, aber doch grad lut gnue, für daß es ne het möge störe. Und wo-n-er du gfunde het, jitz heige si lang gnue uf syne Närve gharfnet, het er du sy Pänsel abgleit, sech umdräjt und mit syne stächigen Öugli gseit: «So, es tät’s jitze!»
Der Renat het di Blicke verstanden und isch e chly i der Chlemmi gsi. Er hätti se gärn dem Veronika, wo sym Vatter der Rügge gchehrt het, welle wyter gä, und doch het er’s nid rächt über sech bracht, der Meischterstochter ds Wort abz’schnyde. Da chunnt ihm, grad im rächten Ougeblick, en andere z’Hülf. Me ghört schwäri Tritte vo öpperem, wo im fyschtere Gang usse d’Türe vo der Wärchstatt suecht. Ds Veronika springt, no bevor der Meischter ihns gheiße het ga luege, zur Türen und füehrt under ehrerbietigem Grueß e geischtleche Herr yne, wo offebar hie meh oder weniger daheime gsi isch. Der Meischter Sterr isch gar grüslech zwäggschossen und het sy Gascht mit ungwöhnlecher Höflechkeit zu mene große Fauteuil gfüehrt, wo für settig Lüt grad vis-à-vis vo mene Fänschter mit de neuischte Schyben äxtra parat gstanden isch. Der geischtlech Herr het sech mit mene Süüfzer i dä Großvatterstuehl nidergla und der Schweiß vom Chopf gwüscht. Us em Gspräch, wo-n-er mit dem Meischter gfüehrt het, het der Renatus chönnen errate, daß dä Herr irgedwo im Bärnbiet öppis het gha z’bedüten und daß es um ne größeren Uftrag isch z’tüe gsi. Er het sech aber nid wyter drum gchümmeret, bis er 36 undereinisch merkt, daß dä Schyberiß, wo-n-är sälber grad dranne g’arbeitet het, mit däm Herr öppis z’tüe heigi. Der Meischter füehrt sy Gascht zum Renat und seit ihm: «I ha mer’s öppen eso dänkt.» Der Renatus isch ufgstanden und het der Bsteller vo sym Chunschtwärk gwunderig agluegt. Potz Gugger! het er dänkt, dä weiß allwäg, was er wott. Es isch es Imperatore-Gsicht mit charakterfeschte Runzle gsi, aber i sym ärnschte Blick isch e gwüssi vätterlechi Güeti gläge. Ganz öppis anders het der Renat hingägen i däm Ougeblick im Gsicht vo sym Meischter gläse. Dä het der Chopf gschüttlet und mit mene spöttische Zug um d’Muleggen ume zum Renat gseit: «Eue Ritter macht ja nes Gsicht, wi wenn er e Hungankeschnitte mit Pfäffer druffe gässe hätti!» Der geischtlech Herr het glachet und gseit: «’s isch aber gar nid übel. Me sött’s eigetlech grad eso usfüehre. Grad eso sötte di meischte vo dene Herre gmalet wärde, wo sech uf ihrne Stiftunge löj la konterfeie. Ihri Gottsäligkeit isch doch mängisch uf ne gspässigi Art gwürzt.»
«Das isch äbe grad, wenn’s mer erloubt isch, o öppis z’säge, der Gedanke, wo-n-i bi der Arbeit nie los wirde», seit der Renat ganz zuetroulech. Der geischtlech Herr muschteret uf das hi der Renat vo Chopf bis zu de Füeße, leit ihm d’Hand fründlech uf d’Achslen und seit ihm zur Verwunderung vom Meischter Sterr: «I gloub, es gieng mir o so, wenn i settig Sache male sötti.»
37 Wo si wider allei gsi sy, het du der Meischter Sterr sym Ghülfe brichtet, das sygi der hochwürdig Herr Thüring Rust gsi, der Abt vom Benediktiner-Chloschter z’Trueb. Das sygi eine vo syne beschte Chunde, aber er gloubi sälber o meh us Freud a der Chunscht, als wäge der Religion. Dem Renat isch es leid gsi, daß dä Herr eso wyt vo Bärn wäg wohni, mit däm hätt er jitz für sys Läbe gärn e chly brichtet.
III.
Vo Pfyffen und Trummle het me zwüsche de Stadtmuure vo Bärn nüt meh ghört. Der Ritter vom Stein isch mit syne Manne dür ds Sibetal uuf und über Äle dem Sankt Bärnhards-Bärg zue marschiert, und daheimen isch es jedes schlächt und rächt syr Arbeit nachegange. So het o der Herr Niklaus Manuel, wo währed dem Sammlen und Trülle vom Chriegsvolk us sym gwohnte Glöis isch usecho gsi, sy Wärchstatt wider im Chrüzgang vom Prediger-Chloschter ufgschlage. D’Sunnen isch scho höch am blaue Himmel gstanden und het glaarig i stille Fridhof abe zündtet, wo d’Vögeli im verwilderete Rosegstrüpp gschnäderet und gjubiliert hei. Es isch nid öppe di allerbeschti Ornig gsi i däm Fridhof, wil me zu sälber Zyt uf schöne Greber nid aparti vil gha het und’s niemerem isch i Sinn cho, a menen Ort ga z’gartne, wo me schicklecherwys nid het chönne Gköch pflanze. Es isch aber nüt descht minder schön gsi i däm verwahrlosete Garte, wil uf mänger Stude scho Chnöpf ufgange sy und hie zwüsche de höche Muuren uf jedem Börtli ganzi Chettene vo de schönschte Söublueme glüchtet hei, währeddäm si dussen uf em freie Fäld scho am Versaame gsi sy. Mänge het sech us em Lärme vo der Gaß gärn i das schönen Eggeli verzoge, wo’s ein jitze so rächt 39 a d’Uuferstehung het gmacht z’dänke, und bsunders gärn het me sech yne gschliche, wenn men öppe grad no dür di offene Fänschter d’Mönchen i der Chilche het ghöre singe.
Hütt frylech het me nüt eso ghört. Im Gägeteil, us em Chrüzgang sy vo Zyt zu Zyt ruuchi Mannsstimme lut worde. Albeneinisch het me der Meischter Manuel ghören uflache, daß es im Gwölb dröhnt het. An e Pfyler aglähnt, isch e große, schwäre Ma uf der Brüschtung gsässe, und das isch der Bolei Gantner gsi, der «Sunne»-Wirt, wo dem Maler als Cheiser im Totetanz het müeße cho sitze. Der Gantner isch nid numen en imposante Ma mit mene prächtige Patriarchebart gsi, er het o Freud gha a sym stattleche Vermöge, wo-n-ihm erloubt het, es Bild i Totetanz z’stifte. Es het ne gar tuusigs luschtig dunkt, der Cheiser z’mache, und dem Maler het er zum beschte gä, was är alles astellti, wenn er z’grächtem Cheiser wär. Wo si am beschte dranne gsi sy, ghört men e Tür schletze, und wo si umeluege, chunnt vom Chloschter här e jüngere, vornähm agleite Ma uf se zue.
«Aha», seit der Herr Manuel, «da chunnt der jung Römerstall. I mueß däm gschwind Bscheid gä.»
Der Meischter Gantner het nüt anders gloubt, als das sygi o eine, wo im Totetanz welli verewiget sy, und dä chöm ne jitz cho ablöse. Derwärt gsi wär es sech scho, vo wäge der Herr Claudius von Römerstall isch eine vo de schönschte Manne 40 gsi, wo me z’Bärn het welle gseh, gwachse wi ne Tannen und glimpfig wi nes Wydli. Sy Bärner-Schädel isch wohl verwahret gsi i mene Schopf vo brandschwarze Chrusle, und i sys wätterherte Gsicht het der heiter Blick vo syne blauen Ougen e läbigen und gweckten Usdruck bracht.
Der Herr Manuel het sech nid lang mit däm neue Gascht versuumt. Er het öppis mit ihm verabredet, und wo der Herr von Römerstall wider furt isch, het er dem Bolei Gantner erzellt, dä jung Ma heig ihm en Etwurf zu nere Fänschterschybe bstellt, wo-n-er dert änen i d’Kapällen am Büchse-Huus welli stifte, us Dankbarkeit derfür, daß er vo de Blatere verschont blibe sygi, währeddäm um ihn ume so mängs heigi müeße dra gloube.
«Das wird dänk de der heiligen Anna sölle gälte», meint der Gantner, «die söll bsunderbar guet sy gäge d’Blatere.»
«E natürlech», seit der Maler, «die het i de letschte Jahre z’Bärn gar grüslech vil müeße lose.»
Der Herr Manuel het nah-ti-nah gmerkt, daß sym vierschrötige Modell d’Geduld hübscheli usgeit und het ihm du gäge Mittag gseit, si welle’s jitz für einschtwyle la guet sy, wenn de öppis müeßi nachebesseret sy, chönni me ja de geng no luege. Der Maler het’s gar guet chönne mit dem Zytturm-Cheiser — so hei d’Lüt dem «Sunne»-Wirt gseit — und dä het sy Vorteil gha derby. A menen Aben isch nämlech der Herr Manuel kei rare Gascht gsi i der «Sunne». Und wenn men albe 41 gwüßt het, daß är dert sitzt, so het sech de no gar mänge zueche gla, bsunders settigi, wo sech uf irged en Art mit der Chunscht abgä hei.
Ei Abe, wo der Herr Manuel wider a sym gwohnte Plätzli i der Trinkstuben obe gsässen isch, het sech o der Renatus Urghend zueche gmacht, und wil sünsch no niemer da gsi isch, het er vo der Glägeheit profitiert, für sym verehrte Lehrer grad e chly der Chratte z’lääre. Es syg ihm mängisch grad, wi wenn er nid mit guetem Gwüsse chönnti bi syr Arbeit blybe, het er ihm gchlagt. Es heig ne scho mängisch gluschtet, alles z’verryßen oder e Stei dür di schönschti Schybe düre z’trybe, wenn er ob allem Zeichnen oder Male so drüber nachedänkt heigi, was da für ne Hüüchelei drinne stecki und wi wenig ds Tue und Trybe vo de Stifter mit dem Bild vo der Schybe harmonieri.
«O myn Troscht», het der Herr Manuel g’antwortet, «das gyget ungfähr glych guet zsäme wi öppe gwöhnlech ds wahre Wäse vo de Möntsche mit der Gattig, wo si sech gäbe.» Er het sym junge Fründ e Bächer vom Besseren ygschänkt, wo-n-er juscht vor sech gha het, und furtgfahre: «Dir heit ganz rächt, und es freut mi, daß Dir das o gspüret. Aber me mueß d’Lüt näh, wi si sy und sech nid mit dem Erger über ihres Trybe di eigeti Läbesfreud ga z’schande mache. Dernäbe wei mer nid vergässe, daß juscht grad üsi Chunscht e famosi Waffen isch für d’Wahrheit. I üsi Arbeit wei mer yne legen und yne schaffe, was is ds Härz füllt. 42 Es cha nid gschwind öpper schöner und dütlecher reden als e gschickte Maler. Mer wei de Lüte d’Wahrheit under d’Nase male, so chreftig und so farbig, daß si se nachhär gar nümmen us den Ougen use bringe. Mer wei de luege, öb das uf d’Längi nid öppis ma usrichte. Also nume Muet gfasset und nid nahla, bis daß Dir verstandet, mit Eune Strichen und Farbe so z’rede, daß der Widerhaarigscht mueß säge: ‹Wohl, dä het rächt, so isch es.›» Und wo der Renatus uf das hi der Meischter mit dankbare, heitere Blicken aluegt, leit ihm dä d’Hand uf en Arm und seit: «Und de z’letscht und am Änd, Urghend, sy mir de o nid bloß Chünschtler, mer sy de o no Möntschen und wei dra dänke, daß men o uf allerhand anderi Manier sy Ma cha stelle. Wenn i einisch gseh, daß der Ougeblick cho isch, so legen i de unbsinnet der Pänsel i d’Tischdrucken und schnalle my Dägen um. I gloube geng, wenn de d’Lüt einisch z’grächtem begriffe hei, was i ne mit dem Pänsel predige, so isch es de Zyt, sech ufz’machen und uf nen anderi Manier mit ne z’rede. Und das tuen i de, i bin Ech guet derfür.» Der Meischter isch währed dene letschte Worte warm worde, und under syne füürige Blicken isch es dem Renat nid schwär gfalle, ihm z’gloube, was er gseit het. Si hei ihres Gspräch nid chönne wyterspinne, wil underdessen anderi Lüt use cho sy und gfragt hei, öb’s erloubt sygi, zueche z’sitze.
43 Der Herr Manuel het sech ganz gärn mit nen ygla. Mänge het albe dä z’Abesitz gchüschtet und sech bi mene guete Tröpfli la gah, ohni im gringschte z’merke, daß ihm der Meischter i ds innerschte Gänterli yne luegt und erratet, was er vo Gott und der Wält dänkt. So isch der Niklaus Manuel je länger descht besser drüber cho, wo der Schueh ds sältmal ds Bärnervolk drückt het. Er het o nid zu dene ghört, wo keim andere Möntsch zuetroue, daß er öppen o no nes offes Oug und e klare Verstand heigi. So het er sech ganz gärn mit dene Mannen ygla, wenn si öppe hei welle wüsse, warum är Manuel dises oder das juscht grad eso und nid anders gmacht heigi. Natürlech isch bi dene Frage gar mängisch o ne bloße nütnutzige Gwunder derhinder gsteckt. Aber der Maler het sech da druus nüt gmacht, und wenn si öppen einisch an ihm umedrückt hei, für z’vernäh, wär alles im Totetanz no söll ufmarschiere, so isch er o dadruuf ygangen und het dem einten oder andere mit dem ärnschtischte Gsicht vo der Wält e ghörige Bär aghänkt. Het er gmerkt, daß es einen öppe gar gluschteti, o no im Chrüzgang mit dem Sägessema ga ne Hopser z’ha, so het er ihm gseit, er söll sech nume no chly lyde, er chömi de villicht no ehnder dra, als ihm lieb sygi.
So isch emel hinecht o da drüber gredt worde; aber der Meischter het keine zum Tanz engagiert. «Hingäge», het er gseit, «hätt i nüt derwider, wenn mir rächt e schöni Frou oder es nätts Meitschi 44 über e Wäg lief, wo mer als heiligi Anna wetti cho häre sitze.»
Chuum het dem Bolei Gantner sys Töchlerli, wo hinden i der Stuben am Buffert gschäftet het, das ghört, so het es Mittel und Wäg gfunde, um e Tisch ume z’fisle, für so guet wi müglech dem Meischter i d’Ouge z’gä. Dem Herr Manuel isch es aber erspart blibe, nere-n-abz’winke. E Stammgascht, wo no ds bösere Muul gha het, het ihm der Bscheid vorewäg gno und dem Töchterli gseit: «Was wottsch du da? Du wirsch dir doch nid öppen ybilde, du glychisch der heilige Sankt Anna? Wenn me settigi Schnäggen-Ouge het und es Muul wi ne Zougge, so mueß me nid no uf jedi Helge welle!» Es anders hätti uf das abe gwüß Ougewasser übercho; aber dem Meischter Bolei sys Töchlerli, wo alli Tag e Kuppele Mannevolk bim Wy het gseh binenandere sitze, isch a grobs Gschütz gwanet gsi und het sech nüt druus gmacht.
E jede, wo am Tisch gsässen isch, het en Ougeblick drüber nachedänkt, öb er nid i syr nächschte Verwandtschaft so ne heiligi Anna wüßti; aber keinen isch galant gnue gsi, für öppe syr bessere Hälfti di Ehr zuez’erchenne. Nume der Gunthälm, wo hinecht o am Tisch vom «Sunne»-Wirt gsässen isch, het en Ougeblick drann umegmacht, sech mit syr Frou vüre z’la. Er het scho lang gfunde, är hätti o i Chrüzgang ghört, und zwar als Kardinal, wäge syr Verehrung für e Kardinal Schirmer; aber für das het er dem Meischter Manuel gar nid passet. 45 Di andere hei das gwüßt und der Gunthälm gärn dermit ufzoge, und drum het er hinecht mit syne Gedanke nid dörfen use rücke.
Der Herr Manuel het syni Blicke vo eim zum andere la loufe, bis si undereinisch am Renat bhanget sy. Da seit er: «Jitz chunnt mer e guete Gedanke.» Meh het er nid la verlute, wil er dem Renat ganz dütlech am Gsicht het chönnen abläse, wän är für ds beschte Modell aluegi. Erscht, wo du di Gsellschaft usenandere gangen isch und der Gunthälm im Stägen-abgah halblut zu sym Nachbar seit: «Es schynt, der Manuel findi, sy eigeti Frou gäb o nid di schönschti Heiligi», het der Maler sy Schüeler uf d’Syten use gno und ihm der Uftrag gä, er söll’s luege z’reise, daß ihm der Meischter Sterr bi der nächschte Glägeheit sy Tochter i ds Huus schicki; aber bi Lyb und Stärbe söll er ihm nid verrate, was er mit nere vorheig. Sobald der Renat erfahre het, daß es um ne Schyberiß z’tüe sygi, wo de speter dür syni Händ söll gah, isch er Füür und Flamme derfür gsi und het scho di halbi Nacht drüber nachedänkt, wi-n-er’s de well achehre, für ds Veronika dem Herr Manuel i d’Händ z’spile. Das isch nid so liecht gange. Es wäri doch ufgfalle, wenn er so ohni wyters der Meischterstochter hätti gseit, si sölli zum Herr Manuel use. So isch ihm nid vil anders überblibe, als geduldig der Momänt abz’warte, wo-n-es unuffällig het chönne gscheh. Und dä Momänt isch cho, wo einisch der Meischter Sterr 46 über Land gangen isch, für in ere Chilchen es Fänschter ga i d’Ornig z’tue. Da het der Renatus sech am Schmelzofe z’tüe gmacht, und du isch er gschwind i d’Wohnstube vüre, dem Veronika ga säge, er wüssi sech nid z’hälfe, es wäri da öppis dem Herr Manuel ufe z’bringe, wo pressiert, und är sälber dörfi dä Vormittag nid vom Ofe wäg. Ds Veronika het no gfragt, öb de nid eine vo dene Gselle gah chönnti. Aber der Renat het grüslech nötlech ta, me chönni nid e jede dermit schicken und är chönni d’Gselle nid us der Wärchstatt la, me wüssi ja, wi de das albe gang, einisch zum Huus uus, chöme si de keinisch ume.
So isch dem Veronika wohl oder übel nüt anders blibe, als sech uf e Wäg z’mache. Und wenn es sech scho chly geniert het vor em Herr Manuel, so het es sech doch uf der andere Syten o wider gfreut, mit ihm zsämez’cho und ne ghöre z’brichte. Zu irged menen andere — und wär es der vornähmscht gsi — wär ds Veronika gange grad, wi-n-es gsi isch, aber amene Maler, wo me von ihm gwüßt het, daß er gärn allerhand Lüt konterfeiet und’s im Bruuch het, se druuf hi az’luege, het es nid wellen im grauen Alltagschittel under d’Ouge cho. Drum het es dänkt, so erschröcklech wärd es öppen o nid pressiere mit däm Uftrag, und isch z’erscht no einisch mit dem Strähl dür d’Haar gfahre, het se-n-in es schöns Netzli bunden und der heiterblau Sunntigrock mit de gschlitzten Ermel agleit.
47 «So rächt!» het der Renatus dänkt, wo du ds Veronika i d’Wärchstatt isch cho reiche, was es dem Meischter Manuel het sölle bringe, «so chönnti me sech jitze scho ehnder ne Heiligi vorstelle.» Ds Veronika het wohl gmerkt, daß der Renatus a däm Ufzug wohl läbt; aber es het dänkt: «Du muesch nid meine! Das Mal gilt’s amenen andere», und het sech ahnungslos uf e Wäg gmacht.
Im Egghuus z’underscht a der Cheßlergaß, wo der Herr Manuel gwohnt het, wär’s du no bald lätz gange. D’Frou Manuel het dem Veronika im Stägehuus welle d’Sach abnäh und’s wider la loufe. Si het nöue nüt druffe gha, daß albe so gsunntigeti Frouen und Töchtere zu ihrem Ma z’Visite cho sy. Glücklecherwys het der Maler vom Fänschter uus ds Veronika gseh cho und het sech’s nid welle la etwütsche. Er het’s gheißen yne cho und ’s mit dem unverdächtigschte Gsicht vo der Wält gfragt, öb es nid der Zyt heigi, en Ougeblick z’warte, er well ihm de grad wider öppis mitgä für e Meischter Sterr. Ds Veronika het nüt derwider gha vorz’bringen und isch getroscht uf mene Bänkli i der Fänschternischen abgsässe, währeddäm der Meischter grad vis-à-vis von ihm a sy Arbeitstisch zueche gsässen isch und dert uf menen ufgspannete Papierbogen öppis het afa zeichne. Dernäbe het er zum Schyn d’Rollen usgspreitet, wo-n-ihm der Renat zuegschickt het, und derglyche ta, er tüej öppis dert druus kopiere. Er het derzue brichtet vom Wätter, vo de Lüt und vo Hushaltigssachen 48 und sech fründlech nam Meischter Sterr erkundiget. Ds Veronika het uf alles Bscheid gä, sy Freud gha a der witzigen Art vom Maler und sech derby nüt wyters dänkt. Nume het es gfunde, der Meischter luegi nöue gar vil vo syr Arbeit uuf.
Das isch öppen e Viertelstund lang eso gange. Du leit sech ungsinnet der Herr Manuel zrück, blinzlet eso eigets, leit der Chopf uf d’Syten und luegt ds Veronika vom Chopf bis zu de Füeße ganz gspässig a. Das isch ihm doch du kurios vorcho. Es wird rot, springt uuf und seit: «Ja, was mueß das eigetlech gä? — Tüet Dir eigetlich mi abmale?»
«Abmale?» seit der Herr Manuel, «i male doch nid!»
«Dir heit mi abzeichnet!» Mit däm geit ds Veronika schnuerstracks um e Tisch umen und stellt sech hinder em Meischter uuf. «Hingäge!» seit es, «wär het Euch das erloubt?»
«E, warum sött i nid?» antwortet der Maler und lachet ob däm uwillige Gsicht vom Veronika, «isch es öppe nid guet troffe?»
«Emel afange so alt gsehn i de nid uus», meint’s. «Was söll es überhoupt gä? Für wän isch das? Daß es de nid öpperem i d’Händ chunnt, wo mi kennt! Nei gwüß — und de chnöilet de no eine da dervor. I wott nüt vo däm.» Ds Veronika het alli Gattig gmacht, ds Blatt welle vom Tisch wägz’ryße; aber der Maler het no zur rächte Zyt sy Arm chönne derzwüsche ha und es Unglück verhüete. 49 «Tüet Ech nume nid ergellschtere! Es isch sech nid derwärt. I will Ech grad säge, was es gä söll. Das git en Anbättung vo der heiligen Anna zum Dank für Verschonung mit de Blatere — drum han ig Ech o chly elter müeße mache, als Dr syd. — Di Schybe chunnt in es Chilchefänschter, und wenn si einisch hanget, so ma kei Möntsch meh erchenne, wi di heiligi Anna zum Gschlächt gheiße het.»
«Öppe hoffetlech nid», meint ds Veronika, «dänket doch o: so dürsichtig vor allne Lüten a mene Fänschter z’hange!»
Der Meischter, wo gmerkt het, daß ds Veronika Sterr als Tochter vo mene Chünschtler i däm Handel mit sech het la rede, het di ganzi Sach müglechscht i Gspaß yne zogen und probiert, sys Modell wyter willfährig z’mache. «Wüsset Dr», het er gseit, «zu so nere Fänschterheiligen isch halt wäger nid e jedi z’bruuche, und wenn d’Stadt Bärn scho nid arm isch a schöne Froue, so begägnet me halt doch o nid hinder jedem Loubepfyler amene Vorbild, wi Dir eis abgäbet.»
«Höret uuf, Herr Manuel», het ds Veronika abgwehrt, «wenn Dr mer eso chömet, so loufen i furt. I bi weder schön no heilig.»
«Das han i de erscht no nid emal gseit», meint der Meischter, «aber tüet mer jitze der Gfallen und sitzet no nes Ougeblickli dert häre. Dir wüsset gar nid, wettige guete Dienscht Dir mir leischtet.»
50 «Euch z’lieb tät i’s scho», seit ds Veronika, «aber z’erscht wott i wüsse, wäm di Helgen i d’Finger chunnt.»
«He wäm öppe», lachet der Maler, «dänk afange z’erscht Euem Vatter oder allefalls sym Ghülfe, dem Urghend.»
«Hm», macht ds Veronika und rümpft ds Näsi, «afange dä bruuchti de nüt a mir ume z’targge. — Aber i merke scho, Dir weit der Sach uswäg gah. Dir wüsset ganz guet, was i meine.»
«Was de?»
«E, wär de da vor där heiligen Anna oder wän i vorstelle söll, anechnöilet und mi aschmachtet! Das wird öppe wohl dä sy, wo di Schybe bstellt het.»
«Und wenn es mi sälber einisch acho wär, ne schöni Schybe z’stifte?»
«Ja, dänk wohl, das würd Euch gar nid glyche! Emel wenn men Ech albe ghört rede...»
«So, so, Dir trouet mir also so öppis nid zue, das isch rächt wüescht von Ech. Ja und de, wenn es e höche geischtleche Herr wär?»
Der Herr Manuel het dänkt, er bringt ds Veronika mit däm Ywurf uf ne lätzi Fährten und der Gwunder tüej ihns de stäche, dert düre wyter z’sueche. Aber er het sech verrächnet. «So?» het ds Veronika g’antwortet, «e geischtleche Herr? Was bruucht dä vor nere schöne Frou z’chnöile? Es dunkt mi, für so eine hätt’s e leideri o ta! Da möcht i de erscht rächt nid vor en erschte beschte häre gmalet sy!»
51 «I merke scho», seit der Maler, «Dir löjt Ech nid liecht e Bär ahänke.» Der Gwunder vom Veronika het ne nah-ti-nah i d’Ängi tribe, und er het gfunde, es sygi Zyt, wytere Fragen uswäg z’gah, sünsch chönnt’s ihm de no fähle. Drum seit er nere du: «Nei, nei. Dir bruuchet gar kei Chummer z’ha. Vor di heiligi Anna ghört e heilige Joseph häre, und für dä z’male suecht me sech am beschten es eifalts ehrlechs Buremandli.»
Uf das hi isch du ds Veronika, ohni meh öppis z’säge, wider ga häre sitzen und het der Junker la fertig zeichne. Nume bim Wäggah het’s du no einisch zue-n-ihm gseit: «Aber es blybt de derby, e heilige Joseph mueß druuf und niemer anders!» Und der Herr Manuel het nere no einisch versicheret, si bruuchi sech keini Sorge z’mache, är syg nere für ihre Dienscht und di fründlechi Gsellscheft, wo si-n-ihm gleischtet heigi, vil z’dankbar, als daß er nere dür di Zeichnung e Verdruß ließi widerfahre.
IV.
Zwüsche Heuet und Ärnt isch a mene schöne warme Tag der Meischter Hans Sterr mit syr Tochter gäge d’Wägmüli use gwanderet. Si hei sech beidizsäme gfreut über di schöni Gäged und eismal über ds andere gseit, es sygi doch schad, daß me nid meh vor d’Stadt use chömi, es tät eim eso wohl, syni Glider z’rüehren und di herrlechi Landluft yz’zieh. Ja, schön isch es gsi. Di früsch gmäjte saftig grüene Matte, wo mit de Chornfälder es eigenartigs Schachbrätt gmacht hei und de drüber ewäg der dunkel Wald am Bantiger und am Oschtermanigerbärg und rächts dranne vorby der Blick uf di herrleche Schneebärge. Aber üsi beide Wanderer hei sech eigetlech i ihrne Gedanke no vil meh mit däm abgä, was si für hütt vorgha hei. Der Junker Claudius von Römerstall isch scho lang hinder em Vatter Sterr gsi, er söll doch einisch mit syne Lüte zue-n-ihm ga Rörswyl use cho, und er het nid lugg gla, bis ihm’s der Meischter ändlech ganz bestimmt versproche het. D’Muetter isch nid guet z’Fueß gsi und het nid mitbegährt, und so sy halt du Vatter und Tochter alleini gange. Der Meischter Sterr het gar wohl gwüßt, daß er sy Tochter überall het dörfe zeige, und d’Bewunderung, wo nere ganz sicher gwartet het, isch wi nen innerleche Sunneschyn ob sym Vatterhärz ufgange. 53 Und nid minder het sech ds Veronika uf Rörswyl gfreut. Es het zwar no niemer gkennt vo dene Lüte dert usse, und drum het es sech es bitzli geniert. Aber juschtemänt das Unbekannte het o wider e bsundere Reiz gha. Daß e junge, läbesluschtige Ritter z’Rörswyl husi, het ds Veronika scho lang verno gha, und es hätti nid gwüßt, warum es dä hätti sölle schüüche. Albeneinisch, wenn der Tochter ihri Gedanke voruusgfloge sy, so bsunders, wo me zum erschtemal der Güggel uf em Turmhälm vo Rörswyl über de Böum het gseh glänze, het si schier öppis eso wi nes lyses, lyses Härzchlopfe gspürt. No vor nere Stund öppe, wo si oben a der Sandflueh uf dä heimelig Hüserchrump am Fueß vo der Nydegg zrück gluegt hei, isch si mit ihrem Sinnen i der vätterleche Wärchstatt gsi und het mit Liebi di blunde Chrusle vom Renat über de Pärgamäntbletter gseh und dänkt, däm hätti’s doch o gruusam guet ta, mit über Land z’cho. Si het dä brav Möntsch nid nume guet möge lyde, er isch nere so uf nen Art a ds Härz gwachse; aber ds Härz mache z’chlopfe het er nere so wenig, als im gwöhnleche Läben e Brueder syr lybeigete Schwöschter Härzchlopfe macht. Sobald du der Bantiger und ds Grauholz über e Horizont use cho sy und d’Ouge sech’s uf dene schöne, wyte Fälder hei la wohl sy, isch du der Renat hübscheli im Aare-Näbel undergange, nume no so alli tuused Schritt öppen isch er wi nes Fantom dür ds Veronikas Gedanke gfahre, und wo men ändlech 54 d’Wälle vo der Worble het ghöre brodle, het sech sy Gedankewält z’vollem veränderet.
Hert am Bach, vom Hättebärg überschattet, isch ds Schlößli vom Herr von Römerstall i mene heimelige, wältverlorenen Egge gläge. Vo Huus und Garten uus het me nume zwüsche mächtige Silberpapple düre chly voruse gseh, und nüt anders het me gseh als Wald, Matten und Chornfälder.
Wo Vatter und Tochter Sterr zwüsche zwone Schüüre düren i Hof yne cho sy, isch vo der sunnige Bschüsi vor der einte Schüüren e Hund ufgschosse, und du het’s undereinisch us allnen Eggen und Löcher vüre gwoulet. Wi ds wild Heer isch e ganzi Trybete vo bruun und wyß tschäggete Jagdhünd uf se los cho z’fahre, so daß sech di beide bsägnet hei und unwillkürlech es paar Schritt hindertsi gange sy. Du het en alti Manns- und e höchi Frouestimm under em Dach von ere mächtige Linde vüren allerhand Hundsnäme grüeft, und e silberhaarige schwäre Ma isch, so gschwind ihm’s syni Bei zuegla hei, üsne Lütli etgägecho. Si hein ihm grad agseh, daß das der alt Herr von Römerstall sy müeßi. Der Meischter Sterr het gseit, wär si syge, und der alt Herr het, sobald er d’Hünd het gschweigget gha, ne fründlech d’Händ etgäge gstreckt und derby e Blick uf ds Veronika gworfe, wo me druus hätti chönne läse: Mhm, so, so, jitz begryffen i, warum der Chlous so wüetig druffen isch, Fänschter i d’Chilche z’stifte. I syne Worte frylech het der alt Herr nüt so la merke. Er het syni 55 Gäscht fründlech zum Huus gfüehrt, und dert isch du no sy Frou derzue cho, e schöni, vornähmi, aber ganz eifach agleiti Greisin. Si het ihri Handarbeit under der Linde la ligen und isch i ds Huus ga befäle, me sölli z’trinke bringe. Du het me gschickt, der Junker Chlous — eigetlech het er ja Claudius gheiße — ga rüefen und underdesse vo der Hitz und vom Wätter, vo Fäld und Garten afa brichte. D’Frou von Römerstall het nid minder gwunderig als ihre Ma ds Veronika gmuschteret und sech offebar e chly ihri Gedanke gmacht. Si het’s über dises und das usgfragt, und ds Veronika het Bscheid gä, so guet es chönne het. Am heimeligschte vo allnen isch ihm aber doch e große bruune Jagdhund vorcho, wo-n-ihm zuetroulech und begährlech sy Chopf uf ds Chnöi gleit het und sech no so gärn hinder den Ohre het la chraue. Dem Veronika isch es schier leid gsi, wo du bald druuf der jung Herr um en Egge cho isch und ohni Gnad und Barmhärzigkeit der Hund furtgjagt het.
Ds Veronika Sterr het’s gar nid druuf agleit, dem junge Herr Claudius oder sünsch öpperem bsunders i d’Ouge z’gä. Es het nid emal dänkt: nähmet mi wi-n-i bi, oder löjt’s mynetwäge la sy. I däm Ougeblick het es überhoupt gar nüt überleit. Es isch eifach dagsässen und het mit chindlech vergnüegten Ouge um sech gluegt. Anders hingäge het’s i däm Punkt der Junker Chlous gha. Nid daß er sech lang überleit hätti, vo weler Syte daß er d’Gunscht vom Veronika well erobere; aber er 56 het’s gha wi di meischte Lüt: me het’s im Bruuch, das vüre z’la, wo me sech sälber drinne gfallt, und dänkt derby, das müeßi o jedem anderen Ydruck mache. Drum het es ne nid gar lang a däm heimelige Plätzli vor em Huus glitte. Es isch ihm i d’Bei cho, und gäb daß si lang mitenandere brichtet hei, het er syne Gäscht der Änteweier, der Fischtrog und was sünscht öppe no am Chlapperlöubli nid vorhande gsi isch, welle ga zeige.
«Aber nei, Chlous», het d’Frou von Römerstall ygworfe, «la doch o di guete Lüt verschnubbe! Was wottsch se jitz scho wider ga umenandere spränge?»
Da druuf isch der jung Herr gfasset gsi. Er het ghoffet, der Vatter Sterr blybi de gärn e chly sitzen und me löj de di beide Jungen allei im Züüg umefahre. Aber der Meischter Sterr, wo überhoupt vil überleit und wenig gredt het, isch nid minder als der Junker Chlous uf settigi Alöuf gfasset gsi. Und wär öppe gmeint hätti, er loufi nid gärn und heigi scho gnue vo mene Spaziergang ga Rörswyl use, hätti sech wüescht trumpiert. Wenn’s ne grad acho isch, so isch das Mandli mängi Stund wyt gloffe, ohni sech öppis druus z’mache. Drum het er uf d’Yladung zu mene Gang dür Hof und Garten unbsinnet g’antwortet: «He gärn», und isch grad ufgstande.
«E nu», het d’Huswirti gseit, «so ganget, i will de underdesse ga luege, daß es öppis Rächts z’Mittag git.»
57 Der Vatter Römerstall het e chly bärzet und isch den andere nacheträppelet. Me isch dür e Garten ab, um e Weier ume, uf mene Brüggli über d’Worblen und dem Bach nah zrück. Da gseht ds Veronika uf der andere Syte vom Bach e Stude mit prächtige Hagrosen und seit zu sym Vatter: «E lueget dert, wi luschtig!» Si het derby eigetlech nume ds ganzen Arrangement im Oug gha, wo niemer anders als d’Natur mit däm schöne Rosebusch am Bach gmacht gha het. Der Junker Chlous hingäge het sech nüt anders chönne vorstelle, als daß ds Veronika gärn vo dene Blueme hätti. Und wider isch’s ihm i d’Bei gschosse. Drei Schritt zrück, und — rätsch, tätsch — isch er i mene risige Satz änet dem Bach gsi, daß e ganze Räge vo dene schöne duftige Bluemeblettli wi ne Flotte vo pärlemuetterige Schiffli uf der Worble z’dürab gschwummen isch. «O wi schad!» hei di anderen alli gseit. Aber der Junker het e zwöite Bluemerägen agrichtet, währed er mit syne ruuche Finger di schönschte Zweigen us em Busch broche het. Ohni sech drum z’kümmeren isch er mit sym Meien über e Bach zrückgumpet und het dem Veronika ne Hampfele verblettereti Stängle gä, wo chuum no nes paar Chnöpf sy dranne gsi. Ds Veronika het einewäg danket und der schönscht Chnopf pflichtschuldigscht dem Ritter i ds Gwand gsteckt. Di beiden alte Herre hei ne-n-usglachet wäge syr Rüüchi. Aber, was er welle het, het er gha. E Rose vom Veronika a der Bruscht und ds Gfüehl, 58 daß er syr schöne Visite heigi chönne zeige, wi-n-är eine sygi. Und chuum isch das gscheh gsi, so het er scho wyter gsunne, mit was er no ne größeren Ydruck uf se chönnti mache. Mit däm Zil im Oug het er se hinden ume gfüehrt und nid Rueh gha, bis me vor em Roßstall gländtet isch.
Gäb was der Vatter Römerstall het gha ufz’begähre, het der Junker Chlous sys Rytroß la use füehre, für’s la z’bewundere. Das isch e große, sprützige Choli gsi, wo sech scho derwärt isch gsi z’zeige. Das Roß het syni bluetrote Naselöcher ufblaset, d’Ohre gspitzt und mit füürige Blicke d’Stadtvisite gschouet. Dene het me nid bruuche z’säge, si sölle d’Nase nid z’nach zueche ha. Dem Meischter Sterr und syr Tochter isch das Tier scho sünsch vorcho wi nes Pulverfaß, wo me nid dörfti arüehre. Währed si i reschpäktvollem Abstand sech uf nes Komplimänt bsunne hei, wo nid z’fascht na Chlapperlöubli schmöcki, het der Junker sys Lybroß la ufzöumen und sattle. Es het der ganz Rytchnächt mit dem Chopf ufglüpft, wo-n-er ihm der Zoum über d’Ohre hindere gleit het. Und wo si hei welle gurte, hei ihrere zwee mitsamt dem Roß es paarmal z’ringsetum müeße, so daß di andere Ryßuus gno hei und hinder e Zuun sy ga stah, für wyter z’luege. Und du isch der Junker use, und ds Tier isch scho uf der andere Syte vo der Schüüre gsi, gäb er nume rächt i beidne Bügel gsi isch.
«Potz Marter abenandere», het der Meischter Sterr gseit, und är und sy Tochter hei z’erscht 59 schier nid dörfe der Ate zieh, währed der Junker mit sym Bucephalus uf nere gmäjte Matten umeturnet isch, daß d’Mutte höch ufgfloge sy. Wi wüetig isch er umenandere gfahren und het nid abgä, bis si ne hei gseh über d’Worble hin und härsatze. Aber er het sys Roß kuranzet und abboge, daß es e wahri Freud isch gsi zuez’luege, und z’letscht het er’s vor e Stall häre bracht, wi wenn es ds frömmschte Tier wäri.
«Weit Dir nid zue mer i Sattel sitze?» seit er i sym Übermuet zum Veronika, «i bin Ech guet derfür, daß mer ohni Schaden um e Hättebärg ume chöme!»
«Bhüet mi der lieb Himmel!» meint ds Veronika, «nei. Dank heiget! Da wär i drümal am Bode, gäb Dir einisch im Sattel.»
Uf di Vorstellung hi, wo ihre Zwäck jedefalls nid verfählt het, isch me wider gäge ds Huus zue und het gfunde, es schmöcki dert doch de wahrhaftig no besser als bim Roßstall. D’Frou von Römerstall het’s uf d’Ehr gno, ihrne Geschte z’zeige, daß me z’Rörswyl de o no wüssi, was guet ässe sygi. Und die Vorstellung isch du ordlech länger gangen als di anderi, und me het sech derby gar tuusigs guet underhalte.
Vo der Äßstuben uus het me wohl i ds Grüene gseh, aber nid a Himmel ufe, so daß me du ganz verwunderet isch gsi, wo me nam Ässe der Himmel gäge d’Stadt zue ganz schwarz überzoge gfunde het. Us der Fyschteri use vo dene Wätterwulke 60 het es o scho donneret, und der Meischter Sterr het afa pressiere für hei. Aber ds Römerstalls hei vo däm absolut nüt welle wüssen und gseit, jitz chäme si ja juscht grad i ds Wätter, wenn si hei wette, und der Junker het erklärt, jitz chöm ja juscht no d’Houptsach, der Meischter müeßi doch no syni schöne Schybe cho luege. Da dergäge het me sech nid guet chönne wehre; aber wo du der Junker no seit, wägem Heicho sölle si kei Chummer ha, für was me sünsch Roß im Stall hätti, da isch es dem Veronika heiß und chalt über e Rüggen uuf gloffe. Und währeddäm me dür e dunkle Gang i Saal ufe gangen isch, het es sy Vatter am Ermel zupft und ihm zuegchüschelet: «Mer wei aber de z’Fueß hei!»
Öppe grad grüslech vil z’luege het’s i däm Saal obe nid gä, bsunders nid für ne jungi Tochter, wo weder a Waffen und Rüschtunge, no a Jagdtrophäen öppis Apartigs gseht. Und o a de Fänschter isch nid bsunders vil Schöns ufghänkt gsi, aber grad gnue, für daß sech der Meischter Sterr für ne Viertelstund dry het chönne vertiefe. Ds Veronika, wo bekanntlech über churz oder lang o als farbigi Glasschärben in es Chilchefänschter het sölle verbleiet wärde, het sech sit syr Modellsitzung bim Herr Manuel o chly anders afa interessiere für Glasgmäld als bis jitze. So het es — o scho us Artigkeit gäge junge Herr von Römerstall — di paar Schybe ghulfe bewundere, aber bald isch es an es anders Fänschter gangen und het dert syni 61 Blicken im Garte la umenandere spaziere. Wi alli Lüt, wo usnahmswys in e schöne Landsitz z’Visite chöme, het es sech i Gedanken yne troumet, wi schön es müeßti sy, da z’läbe und was men alles no us disem und däm chönnti mache, wenn me’s na synen eigete Wünsche dörfti yrichte.
Es het schier usgseh, wi wenn di große mächtige Böum änet dem Weier enanderen öppis z’brichte hätte. Ihri Escht hei sech vo Zyt zu Zyt hin und här bogen, und ihri Dolder sy umen und ane gange wi d’Chöpf vo Lüte, wo sech es Gheimnis wyter säge. Und mängisch, wenn sech d’Bletter vo de Silberpapple z’tuusetewys ufgstrüüßt hei, het es usgseh, wi wenn e Tschuder di uralte Wächter vom Garte würdi überloufe. Es het gruuschet, bald gheimnisvoll und weich, bald wi ne mächtige Wasserfall, und wär sech g’achtet hätti, hätt i dene silberige Wälm ab und zue der rötlech Widerschyn vo mene Blitz gfunde. Dem Veronika isch settigs i däm Ougeblick nid ufgfalle. Aber undereinisch isch ihm doch öppis wi ne Wätterschyn dür d’Seel gfahre, und es isch drob nid vil minder erchlüpft als ob mene würkleche Blitzstrahl. — Het nid der Junker Chlous dä Momänt dem Meischter Sterr erzellt, er heigi bim Herr Manuel der Entwurf bstellt zu nere Schybe mit nere heiligen Anna und mene Ritter, wo dervor chnöili! Die well är i d’Kapälle bim Schützehuus stifte, us Dankbarkeit derfür, daß er de Blateren ertrunne sygi. Er freui sech bsunderbar uf di Schybe, es sölli öppis ganz 62 aparti Schöns wärde. Wi wyt der Meischter Manuel mit der Arbeit sygi, wüssi är no nid, er heig ihm versproche, er welli de sträng derhinder, so bald er es guets Vorbild heigi für di heiligi Anna.
Dem Veronika isch der Härzschlag schier ergange, wo-n-es das ghört het. So, het es dänkt, isch das jitz das eifaltigen ehrleche Buremandli, wo me suecht, für druus ne heilige Joseph z’mache? Wolle, dem Herr Manuel will i der Marsch mache, wenn er mer wider einisch under d’Ouge chunnt. — Aber der Vatter, der Vatter! Das wird de öppis chönne, wenn dä der Schyberiß überchunnt und sys eigete Meitschi mit mene Heiligeschyn druffe findt!
Ds Wätter isch neecher und neecher cho. Der Luft het d’Böum erhudlet, wi wenn er se mitsamt de Würze wetti der Bantiger uuf trage. Um d’Husegge het’s pfiffe. D’Fänschter hei gchlefelet, und im Huus ume het me’s ghöre chuten und d’Türe schletze. Alli Ougeblick isch der Saal vom Wätterschyn wi luter Füür und Flamme gsi, und ändlech isch der Räge cho, schwallswys und waagrächt, daß es nume so brätschet het a de Felläde.
Dem Junker Chlous isch ds Veronika ganz veränderet vorcho. Vil schüücher het’s ne dunkt und schwygsamer, so daß er gmeint het, es förcht sech ob em Wätter. Drum het er syne Gescht vorgschlage, si welle wider i d’Äßstuben abe, es sygi dert heimeliger.
63 Ds Wätter het sech ustobet gha und isch in e Landrägen usgloffe, und trotzdäm isch ds Veronika still und verstuunet blibe. Unglücklech het es zwar nöue nid juscht usgseh, aber ehnder wi öpper, wo nid bi der Sach isch.
Ändlech het me vo Heigah afa brichte, wil me doch gärn no vor Torschluß i d’Stadt cho wär. Aber der Räge het nid Gattig gmacht, bald welle nahz’la, und wi d’Wääge ds sältmal na menen usgibige Gwitter mögen usgseh ha, cha me sech öppe dänke. Wenn eis e Stund anderthalbi uf Charrwäägen und Straße gloffen isch, so het es de sicher nachhär mit syne Schüehleni nümme chönne Staat mache. Derzue het ds Veronika hütt o no eis vo syne bessere Chleider anne gha, so daß es ein duuret hätt, ’s eifach eso la z’loufe. Der Junker Chlous isch aber um Rat nid verläge gsi. Nid daß er öppen e Gutsche hätti chönne la aspanne; öppis eso het nid emal di vürnähmi Frou vom Stein gha, gschwyge de Lüt, wo still und eifach uf mene chlynere Landsitz gläbt hei. Derfür het öppen es jedes, wo nid syr Läbtig i der Stadt isch ygmuuret gsi, sech gwüßt z’ha, wenn me’s uf nes Rytroß gsetzt het, und nid sälte het eso nes währschafts Roß Ma und Frou über Land treit. Der Junker het, ohni sech lang z’bsinne, dem Veronika gseit, er tüeji’s eifach nid, daß äs mit sym Vatter z’Fueß ga Bärn yne loufi. Aber im Gedanken a di hüttigi Rüterei-Vorstellung het ds Veronika gseit: «Der Tuusiggottswille tüet mi nume nid uf das 64 schwarzen Unghüür ufe!» Und i sym Tiefinnerschte het sogar der Meischter Sterr e stille Gruuse gha. So wi-n-är der jung Römerstall gkennt het, wär’s ihm gar nid so unmüglech vorcho, daß dä sech i Chopf ta hätti, sy Tochter zue sech uf das Roß ufe z’näh. I sym Gedankeflug het er sech scho afa frage, was är, der Vatter, de derby für ne Figur spile sötti. Drum het er du, für syr Tochter z’Hülf z’cho, uf e Vorschlag vom Junker g’antwortet: «Ja, z’drüüne höch chönne mer emel nid uf dä Choli ufe sitze.» Der Junker het ob däm Yfall häll ufglachet und syni Gescht tröschtet, so syg’s nid gmeint, si heigi no anderi Roß im Stall. Di beide hei sech eryferet, nid wyter als es sygi, chönne si guet z’Fueß hei, si würde nid zum erschtemal i ihrem Läbe naß. Aber jitz isch sogar di alti Frou von Römerstall ihrem Suhn z’Hülf cho und het gseit, das gäb si eifach nid zue.
So het ds Veronika sech dry müeßen ergä, daß men es alts guetmüetigs Roß mit mene breite Sänkrüggen und Heubuuch us em Stall vüre zogen und für ihns gsattlet het. Der Junker het sys Chnöi häre gha, di linggi Hand druuf gleit und ds Veronika gheiße druufstah und ufsitze. Und wo-n-es Komplimänt gmacht het, isch es undereinisch i de chreftigen Arme vo sym schöne Kavalier und e Momänt druuf im Sattel gsi. Me het ihm e großi wulligi Dechi übergworfen und uf der Bruscht vorne zsämegheftet, und wenn es scho kei Chronen uf em Chopf und kei Hermelin am Huet gha het, 65 so isch es — zum erschtemal i sym Läben uf mene Roß — sech vorcho wi ne Herzogin vo Burgund. Nid wenig het zu däm Gfüehl bytreit, daß der Junker Chlous schier wi ne Page näbehär gloffen isch und ds Roß am Zoum gfüehrt het. Für ihn het’s weder Gülle no Charrglöis gä, und wenn ihm der Dräck scho bis über d’Chnöi ufe gsprützt isch, so het er einewäg für nüt anders Ouge gha, als für di schöni Rüterin. Der Vatter isch mit syne breite Schueh und schwäre vätterleche Gedanke hindenache trappet. Er het scho so nid chönne Schritt ha mit dem Roß, und wenn er sech der Wäg e chly het wellen ussueche, so isch er z’vollem i Hinderlig cho. Ihn het’s dunkt, no nie syg ihm der Wäg vom Worbletal ga Bärn eso läng vorcho, währed di beide Junge trotz dem Räge gfunde hei, d’Sandflueh sygi da gsi, me wüß nid wie.
Dert het der Meischter Sterr befole, ds Veronika söll abstyge, me welli nid däwäg über d’Brügg yne, sünsch heige ds morndrisch d’Lüt am Stalde nüt Gschyders z’tüe als dä Ufzug z’verhandle. Grad e große Schläck wär es so wi so nid gsi, uf däm stotzige Gäßli zur Brügg abe z’ryte, und drum het der Junker Chlous, so gärn er syni Gescht bis vor ihres Huus ufe begleitet hätti, ohni Widerred nahgä. Er het gseit, er welli de bald cho luege, ob ne dä verrägnet Usflug nüt ta heigi und — das het er zum Meischter gseit — was d’Schybe mit der heiligen Anna machi. Wäri nid di dummi wulligi Dechi da gsi, so hätti, ohni’s z’wüsse, der Junker 66 ds große Härz vo der heiligen Anna gspürt chlopfe, vo wägen er het das vo der Schybe juscht im Ougeblick gseit, wo-n-ihm ds Veronika, für abz’stygen, i d’Arme gfallen isch. Ihn het’s nume duuret, daß er’s het müeßen abstelle. Zu mene längeren Abschid hei Luft und Räge nid juscht yglade. Der Junker isch uf sy Mähre gsprungen und Rörswyl zue gflotschet, der Meischter mit syr Tochter bhuetsam der Bärg ab gstige.
Uf der Aare hei sech scho di spärleche Liechtli vo de Hüser a der Mattenängi gspieglet, wo Vatter und Tochter über d’Brügg yne sy. D’Gasse sy wägem Räge ganz verla gsi, und so sy si zum Chlapperlöubli ufe cho, ohni numen öpper az’träffe. Ds Veronika het’s nume chuum gmerkt, daß si wider daheime sy, so isch es mit syne Gedanke no z’Rörswyl usse gsi. Und wenn es scho eigetlech müed gsi isch, so isch es hinecht doch erscht rächt spät ygschlafe.
Der Meischter Sterr het daheimen e Bottschaft vom Abt vo Trueb gfunde, wo ne grad ds morndrisch i ds Ämmetal bschickt het. Da het’s am andere Morge gheiße, bizyten us de Fädere, für Roß und sichers Gleit ga usfindig z’mache.
Der Glasmaler isch scho längschtes wider ds Haschpelgäßli uuf gritte gsi, wo ds Veronika bim Erwache verstuunet umegluegt het. Hätt es nid jitze scho gmerkt, daß es wider am alten Ort isch gsi, so wär’s ihm jedefalls de z’Sinn cho, wo-n-es dür e Vormittag einisch i d’Wärchstatt gangen isch.
67 Dert isch über sy Arbeit yne gchrümmt der Renatus Urghend gsässe, so yfrig und vertieft, daß er gar nid derwyl gha het umez’luege, wenn öppe d’Türe gangen isch. Ds Veronika het schier öppis wi nes Beduure gha ob däm, und doch het ihns de wider ds Güegi gstoche, über dä bider Flyß sech luschtig z’mache. Es het sech nid chönnen ebha, vo hinde zueche z’düüßelen und dem Renat über d’Achsle z’luege. Und was gseht es? — Mit mene heiligen Yfer malet dä guet Möntsch na der Vorlag vom Meischter Manuel der Chopf vom Chlous von Römerstall uf ds Glas. Ds Veronika het sech aber wüescht trumpiert, wenn es gmeint het, der Renat sygi so tief i sy Arbeit versunke, daß er d’Neechi vo der Meischterstochter nid gspüri. Ob er öppis ghört het oder ne Huuch gspürt, er het undereinisch der Chopf uuf und luegt mit Stolz und zärtlech fründlechem Blick bald uf ds Veronika, bald uf sy Arbeit. Und du nimmt er en unschynbare Glasschärbe vom Tisch und het ne mit stolz usgstrecktem Arm gäge ds Fänschter. Er het eso dry gluegt, wi wenn er säge wetti: Aha, gäll, di han i aber nid übel erwütscht! Und ds Veronika het im stille müeße zuegä, daß di heiligi Anna uf däm Schärbe bis a Heiligeschyn der Tochter vom Meischter Sterr verwändt guet glychi. Si het aber wider merkwürdig gjunget gha. E Frou findt sech gwüß nid gschwind uf mene Portrait z’hübsch. Da hingäge het sech ds Veronika doch im stille zuegstande, es sygi no z’begryffe, wenn e Ritter vor 68 där Heilige chnöili. Zuegä het’s es frylech mit Worte nid. Es het der Renat gfragt, wän das vorstelle sölli. Hätti der Renat syr Meischterstochter nid ab em Gsicht chönnen abläse, wi si’s gmeint het, so hätt er nere spitz müeßen antworte; aber so, wi si dry gluegt het, het er nere ganz heiter chönne säge: «Das isch di heiligi Anna. Wenn Dr’s öppe nid gloubet, so ganget der Herr Manuel ga frage, aber äbe dä da, wo se-n-abättet... das isch äben es chätzers Züüg. Er wott mer nid rächt grate, und i gloube geng, wenn i statt der papierige Vorlag ne Spiegel da hätti, so chäm di ganzi Schybe vil besser use. Es wär emel de einisch es Bild, wo ganz treu na der Natur zeichnet wär.» Derby het er mit syne treuhärzigen Ouge ds Veronika ohni Wort gfragt: oder isch es öppe nid eso? Aber ds Veronika het di Frag nid verstande, es het ihm under graziösem Lache scho der Rügge gchehrt gha und isch zur Tür uus gschobe. E nu, het er dänkt, si het emel nid nei gseit, und sech mit descht größerem Yfer wider derhinder gmacht, sy Ritter so treu wi müglech na der Vorschrift vom Herr Manuel nachez’zeichne.
I de nächschte Tage het der Renat d’Meischterstochter fascht nie zu Gsicht übercho. Ihri Muetter het’s nid tolet, daß si sech i der Wärchstatt umetribe het, währeddäm der Vatter furt gsi isch. Nüt descht minder isch ihm d’Arbeit guet vo der Hand gange, und es het ne dunkt, d’Sunne schyni der ganz Tag zu de Fänschter y, wenn es scho dusse 69 meh trüeb Wätter isch gsi als schön. Wenn es ihm öppen einisch het welle längwylig wärde, so het er wider sy heiligi Anna agluegt und mit der Cholen uf Papierfätzen allerhand Variante probiert. So sy öppe vierzäh Tag verstriche, da chunnt der Meischter Sterr vo syr Reis ume, und zwar, wi’s der Renat dunkt het, nid juscht im allerrosigschte Luun. Urüejig isch er i sym Atelier umenandere gloffe, het i syne Schublade gnischtet und offebar nid rächt gwüßt, a welem Ändi daß er di underbrocheni Arbeit wider well ufnäh. Der Renat isch währeddäm use ga Wasser reiche, und wo-n-er mit sym Häfeli wider yne chunnt, steit der Meischter a sym Arbeitsplatz und streckt ihm ds Glasplättli mit der Zeichnung vo der heiligen Anna etgäge. Es Gsicht het er derzue gmacht, wi wenn ihm öppis ganz grüslechs passiert wäri.
«Was söll das vorstelle?» fragt der Meischter und bohret syni Blicken i di uschuldige grau-blauen Ouge vo sym Chunschtjünger. Der Renat hätti da drüber gar nid bruuchen i Verlägeheit z’grate, wenn er sy Arbeit handwärksmäßig hätti gmacht gha. Wil er aber sy ganzi Seel het i das brüchige Schirbi yne g’arbeitet gha, so isch ihm trotz syr Uschuld e heißi Bluetwällen über ds Gsicht gloffe. Der Meischter Sterr isch im ganze nid e Möntsch vo vile Worte gsi und het mängisch e chly nam Usdruck gsuecht, bevor er losgä het, und so hätti der Renat scho Zyt gha, zu nere gueten Antwort. Aber i däm Ougeblick isch sy gröschti Sorg nid sy 70 Verteidigung gsi; er het ehnder gha z’förchte, daß der Meischter sys chlyne Chunschtwärk in en Egge trybi. Drum het er sys Häfeli gleitig abgstellt und d’Händ usgstreckt, für das Unglück z’verhüete. Und wo-n-er gmerkt het, daß der Meischter sy Zorn bändiget, seit er mit dem heiterschte Gsicht vo der Wält: «Aber, Meischter, das wärdet Dir doch am beschte wüsse! Dir heit mir ja di Arbeit gä z’mache, bevor Dr verreiset syd.»
«I?» seit der Meischter.
«He ja, das isch ja der Schyberiß vom Herr Manuel.» Mit dene Worte het der Renat der Etwurf ufgrollet und ne dem Meischter vor ds Gsicht gha. Jitz het dä sy höchi Stirnen i Runzele zoge, und i syne Züge hei Verwunderung und Erger mitenand gfochte. Er isch gschlage gsi. ’s isch ihm i Sinn cho, daß er i der Hascht vo syne Gschäfte di Zeichnung gar nid z’grächtem het agluegt gha, bevor er se dem Renat avertrouet het. Bald het er der Etwurf agluegt, bald d’Zeichnung uf em Glas, und wenn er scho nüt meh derzue gseit het, so het der Renat ihm doch agseh, daß er als Chünschtler di gröschti Freud a der Arbeit gha het. Das richtig het der Meischter nid welle la merke. «Die isch ja vil z’jung», seit er, «es sött ja ne Großmuetter sy, und Dir heit es Meitschi druus gmacht!»
Nah-ti-nah isch sys Gsicht wider fyschterer worde, und ändlech isch er zur Türen uus gange. O wetsch! het der Renat dänkt, jitz geit’s über ds Veronika här. Und er het sech nid trumpiert. Es 71 het dem Veronika nüt ghulfe, daß d’Tante Wyngarte bi ihm und der Muetter i der Wohnstube gsässen isch. Wi nes plötzlechs Wätter isch der Vatter mit der Frag i ihri fridlechi Dampeten yne broche. «Meitschi, was chunnt dir eigetlech z’Sinn?» Und gäb ds Veronika nume Zyt gha het z’frage, was er meini, fahrt er gäge di beiden alte Froue furt: «Geit das nid und lat sech vom Herr Manuel uf ne Chilcheschybe ga la zeichne! — Weisch du eigetlech gar nid, was sech für nen aständigi Tochter ghört?» D’Tante Wyngarten isch wi vom Rägebogen abe gfalle gsi und het Ouge gmacht wi Pfluegsredli. D’Muetter hätti gärn losgä, aber wil si eigetlech nid rächt begriffe het, was gangen isch, het si nid gfunde, wo ahänke. Am meischte verschmeiet isch ds Veronika gsi. Es het ja scho lang dä Ougeblick gförchtet, wo de der Vatter merki, was bim Herr Manuel vor sech gangen isch. Aber daß es jitze grad los gangi, da druuf isch es nid gfasset gsi, und so isch ihm dä Überfall e chly vor en Ate cho. Sy erschten Ywurf isch natürlech gsi, es chönni gwüß gwüß nüt derfür.
«Ja wahrschynlech», het der Meischter gschmählt, «es wird di emel niemer derzue zwunge ha; so öppis macht der Herr Manuel nid; da derfür kennen i ne de z’guet.»
«Wi me’s nimmt», wehrt sech ds Veronika, «es isch scho fascht fertig gsi, wo-n-i’s gmerkt ha. Das isch gange wi gschosse. Er het mi ufgmacht, währeddäm 72 i zum Fänschter uus gluegt und gwartet ha.»
Jitz seit d’Muetter: «Me luegt äbe nid zum Fänschter uus, du Evi, wenn me bi öpperem z’Visiten isch!»
«I ha halt nid dänkt, daß er öppis eso vorheigi», meint ds Veronika.
Uf däm Trom wäre di Alte nid vil wyter cho. Si hei sech ja scho chönne dänke, daß ihri Tochter kei Muetwille tribe het; aber jitz het der Meischter ds Veronika i d’Ängi tribe mit der Frag: «Aber wi tuusigs bisch du überhoupt derthi cho?» Wi het’s dadruuf söllen antworte, ohni der Renat z’verrätsche? Es het kei anderi Zueflucht gwüßt als zum Herr «Me». «E», seit es, «me het mi ja zue-n-ihm gschickt!»
«Wär het di gschickt?»
«Eh, es het nöue pressiert, und es isch grad sünsch niemer umewäg gsi, da bin i halt gschwind gange. I weiß nid, was Dir jitz mit mer ufz’begähre heit. Wenn me meint, me mach’s rächt, so tuet men eim de no abe kapitle. Ds andermal cha de richtig öpper anders gah!»
Uf das hi het sech dem Meischter Sterr sy Zorn wider dem Herr Manuel zue gchehrt, und er het nid vil meh gseit. Derfür hei jitz aber di beide Froue ds Trom wider ufgno und dem Veronika afa d’Zägge läse. Uf alli Tonarte het men ihm abe kapitlet, wi das für ne jungi Tochter uschicklech sygi, so amene Maler ga darz’sitze. Wenn di 73 Schybe würklech sötti in e Chilche cho, so müeß me sech ja vor der ganze Stadt schäme. Nid vil het gfählt, so hätti’s ds Veronika sälber afa gloube. Und wo du di beide Froue mit verbündetem Blascht der Frösch zu mene Muni hei ufblaset gha, het du d’Tante Wyngarten erchennt, uf alli Fäll müeßi das de bychtet sy.
«E ja», het d’Muetter Sterr das mit Yfer ufgriffe, «du seisch ja geng, du wüssisch nid was bychte. Da gsehsch grad, daß du gar nid so unfählbar bisch.»
Ds Veronika het zwar gar nid ds Bedürfnis gspürt, sys Gwüssen uf däm Wäg z’erliechtere; aber dem liebe Fride twäge het es sech dry ergä und kei Widerred meh ta.
Der Meischter isch mit dem feschte Vorsatz use gange, dem Herr Manuel ghörig sy Meinung ga z’säge.
Chuum sy di beide Froue wider under sych allei gsi, so sy si fascht vergyblet, i d’Wärchstatt übere ga z’luege, wi eigetlech das Portrait vom Veronika usgfalle sygi; aber vor den Ouge vom jungen Urghend hei si sech doch nid welle derfür ha, daß si ihre Gwunder nid chönnte meischtere. Und so hei si zsämen usgmacht, si gange de bi nächschter Glägeheit ga luege, wenn niemer umewäg sygi. Di Glägeheit het sech schon e Stund später botte, wo der Renat zum z’Mittagässe hei gangen isch. Wo si du bald druuf sälber hei welle zueche sitzen und d’Tante Wyngarte sech verabschidet het, hei si dem 74 Meischter Sterr under der Hustüre gseit, si heige das Portrait vom Veronika welle ga luege, aber si heige’s niene gfunden i der Wärchstatt, es syge dert alles nume Heiligi umenandere gläge. Der Meischter het mit Müej und Not ds Lache verha und dänkt, he nu, wenn dir ds Veronika nid besser kennet als eso, so hilfen ig euch o nid eui Gwundernase z’fuettere.
Ds morndrisch hei ungfähr zur glyche Zyt der Meischter Sterr und sy Tochter, es jedes für sich, ne schwäre Gang aträtte. Ds Veronika het sech uf e Wäg gmacht, für i der Lütchilche ga z’bychte, wo der sälb Tag der Stiftspropscht vo Wattewyl, e ganz bsunders g’achtete geischtleche Herr, d’Bycht abgno het. Öppe hundert Schritt hinderhär isch der Meischter gangen und het sech di ganzi Junkeregaß uuf überleit, was er jitz dem Herr Manuel well ga säge. Er het sech i syne Gedanke fei e chly in e Zorn yne gredt; aber je nächer er dem Chilchplatz cho isch, descht dütlecher het er der Herr Manuel mit sym überlägenen Ufträtte vor sech gseh und sys böse Muul afa förchte. So isch es du gscheh, daß dä guet Meischter Sterr, anstatt bim Herr Manuel vorz’spräche, süberlech am Huus vorby gangen und uf mene größeren Umwäg mit samt syr Töubi wider hei cho isch. Und dert het er du i der Arbeit vo de nächschte Tage der Cholder nah-ti-nah verlore.
Underdesse het ds Veronika i der Lütchilche sys Härz vor em Bychtiger usgschüttet. Es isch villicht 75 guet gsi, daß es ds Gsicht vom Herr vo Wattewyl nid het chönne gseh, vowäge was ds Veronika da erzellt het vo syr Sitzung bim Herr Manuel und vom Zorn vo synen Eltere, het er mit dem beschte Wille nid chönne tragisch näh. Und wenn er trotzdäm druuf ygangen isch, so isch es meh us Rücksicht uf d’Eltere gscheh und für d’Glägeheit von ere gueten Ermahnung nid la vorby z’gah. Sobald er gwüßt het, daß bi der Sitzung alles aständig und i der Ornig zuegangen isch, het er ds Veronika gfragt, öb es de sünsch nüt meh uf em Gwüsse heigi. Und wo das g’antwortet het, es wüßti mit dem beschte Wille nid was, so het der Bychtiger gseit, das sygi äbe grad di gröschti Sünd. Und du het er afa lamäntieren über en allgmeine Mangel a scharfem Gwüsse, über d’Hoffart und über dä abtrünnig Geischt, wo alles astecki. Äbe grad der Herr Manuel sygi o eine vo dene, wo nüt tüejen als di heiligi Chilchen und ihri Diener kritisiere. Und bi allem däm tüej er de glych no dür sy Chunscht d’Lüt verfüehre, sech i di ygrissene Mißbrüüch yne z’verrönne. Da meine si de, wenn si sech i den Arme vo mene Gripp uf em Totetanz heige la male, so heige si Zügnis vo wunder was für nere Demuet und Zerknirschung abgleit. Und mit de Chilchefänschter syg’s nid vil besser. Vor settige Lüte müeß me sech in acht näh. Es wäri besser, wenn me sech die zum Byspil nähmti, wo sech dem Heiland tüeje verloben und i stiller Wältabgschideheit d’Sünde vo der Wält hälfen abbüeße. 76 Äs, ds Veronika, söll sech doch ja überlege, wele Wäg daß es yschla well. Öppis Chöschtlechers als ds Läbe heigi niemer, und wär das opferi, dä heigi sys Heil für Zyt und Ewigkeit gwunne. Es sölli drüber nachedänke, und für emel ja nüt z’versuume, tät es guet, d’Gunscht vo der heiligen Anna wider z’gwinne dür ne Bittgang öppe zur Kapälle vo Siben-Eiche. Es gange so wi so i der nächschte Zyt no meh Froue derthi. Druufhi het der Herr vo Wattewyl sym Bychtchind d’Absolution gä und ’s la syner Wääge gah.
Wo-n-es heicho isch, het es nid öppe der Ydruck gmacht, daß es ihm vil gwohlet heigi. Im Gägeteil, es het i de nächschte Tage vil vor sech ane gstuunet und d’Gattig gha, es tüej ihns öppis plage. Bis jitze het ds Veronika ei Tag um en andere gno, wi-n-er cho isch und nie z’grächtem drüber nachedänkt, was es mit sym eigete Läbe well afa. Wenn es a d’Zuekunft dänkt het, so het ihm vorgschwäbt, daß es halt einisch wärdi hüraten und öppe sy Wäg mache wi ander Lüt o. Jitz aber het ihm der Bychtiger ungsinnet d’Ouge drüber ufta, daß me no nen andere Wäg chönni yschla, wo vor Gott schöner und nützlecher sygi. Und vom Ougeblick a, wo-n-ihm das Liecht ufgangen isch, syn ihm undereinisch o di junge Manne ganz anders vorcho als bis dahi.
* * *
Der Summer isch heiß worde, und i der Stadt Bärn het’s vil chummervolli Gsichter gä. Us der 77 Lombardei isch Bricht cho gsi, ds schwyzerische Chriegsvolk füehri sech dert inne nid öppen am beschten uuf. Es gscheji vil Unrächt, und uschuldigs Bluet fließt bachwys. Und trotzdäm hei Rät und Burger erchennt gha, nam alte Grundsatz «entweder z’grächtem oder nüt» müeß me dem erschten Uszug, wo under em Herr Albrächt vom Stein Chrieg gfüehrt het, ohni öppis Rächts usz’richte, ne Sukkurs nacheschicke. A Lüte, wo sech derzue härgä hei, het’s nid gmanglet; aber was gwüssehafti Möntsche gsi sy, so hei die über das leidige Reisen ufbegährt, und anderi sy nid vo den Altären und Heiligebilder gsi wägz’bringe, wo si sech um d’Erlösung vo de Gfallenen us em Fägfüür plaget hei.
Numen i der stille Wärchstatt am Chlapperlöubli het me vo allem däm nid vil gmerkt. Der Meischter und syni Ghülfe hei alli Händ voll z’tüe gha und sech um Chrieg und Chriegsgschrei gar nid gkümmeret, bis a mene schöne Morge der Chlous von Römerstall i d’Wärchstatt cho isch und dem Meischter gseit het, er heig im Sinn mit dem Sukkurs uf Mailand yne z’ryte. Er tüej sech hübscheli derfür rüschten und heig no welle cho luege, was sy bstellti Schybe machi. Da het der Renat d’Ohre gspitzt und dä Junker vom Chopf bis zu de Füeßen agluegt. Und richtig, wenn er ne mit dem Etwurf vom Herr Manuel vergliche het, so het er grad usegfunde, daß er ihm glychi. Der Junker het d’Arbeit vom Renat bewunderet und ihm es Komplimänt 78 gmacht, wo dä ganz gärn ygsacket het. Dernäbe het der Renat für sich dänkt: Chnöile du nume vor dyr heiligen Anna, dyni isch si wäge däm de no lang nid. Ganz bsunders gärn het der Renat ghört, daß dä Fänschterjunker, wo-n-er hütt zum erschtemal i sym Läbe gseh het, i d’Lombardei verreisi.
Der Meischter und der Junker sy mitenand use gange, und derby isch d’Türen offe blibe, so daß der Renat het chönne ghöre, was si dusse zsäme gredt hei. Der Junker het ganz unverfrore nam Veronika gfragt und isch offebar gar nid zfride gsi, wo’s gheiße het, es sygi mit andere Froue vor zweene Tagen ufbroche zu nere Wallfahrt ga Siben-Eiche. Der Meischter het mit sym vornähme Chund gspasset und ihm gseit: «Ja, ja, Junker, eigetlech hättet Dir’s nötiger, Ech um d’Gunscht vo der heiligen Anna z’gmüeje, und no besser würd’s dem Herr Manuel astah; aber i weiß scho, dä het nid bsunders vil uf der Gunscht vo de Heilige.» Der Chlous het dem Meischter g’antwortet, es dunki ihn, di heiligi Anna sötti mit ihm zfride sy, wenn er nere doch so ne schöni Schybe stifti. Und i der Wärchstall inne het der Renat dänkt: oder ehnder no mit mir, daß i se so guet gmalet ha.
Vo däm Tag a het der Renat mit ganz andere Gfüehl a syr Schybe g’arbeitet. — Isch dä Junker nid juscht eine vo dene gsi, wo so rächt mit de große Herre schwümme, für sälber obenuuf z’cho? So eine, wi se der Renat uf em Strich gha het? 79 Und jitz het ihm dä no söllen i ds Gheeg cho bim Veronika — und är, Renat, sött ihm de gar no mit syr Chunscht z’Hülf cho? — Das isch doch e chly vil verlangt gsi. Liecht en andere hätt sech da nid übel gwehrt. Aber der Renatus Urghend het fescht dra gloubt, daß stilli Arbeit und geduldigi Treui alles anderen us em Fäld mögi schla und daß gueti Gschpane müeße zsämecho.
V.
Es isch e schöne Tag gsi im Ougschte, und d’Sunne het über Grächti und Ungrächti glychlig heiß gschine. Da isch, währeddäm hunderti und aber hunderti vo chreftige Schwyzermannen änet de Bärgen um Ehr und Gäld und Guet ihri Spießen ygleit hei und i mänger Bluetlachen umetrappet sy, gar e fridleche Zug vo Aarbärg här dür ds große Moos uus gschnägget. E dicke Barfüeßer het mit Byschten und Bärzen es großes Chrüz voruus treit und alli Bott müeßen abstelle, für sech der Schweiß vo sym feiße Gsicht abz’wüsche. Hinder ihm här syn es paar alti Mannen und e großi Schar vo Frouen us allne Stände cho. Die hei alli mit heiligem Yfer bättet und Litaneie gsunge. Si wärde’s chuum zellt ha, aber es het alli dunkt, si heige vo Bärn bis dahäre so mängem Chrüz und so mängem Heilige Reveränz erwise, daß ihre Bueß- und Bittgang würklech öppis sötti abtrage. Dert, über ds Moos yne, isch nöue nüt am Wäg gsi, wo ihri Andacht hätti chönne störe. Derfür het sech aber der Versuecher i der Gstalt von eren alte Challnachere dem Zug agschlosse. Si het sech grad hinder der Frou Sterr und der Frou vo Wyngarte zwüsche di Pilger yne gschoben und vo mene stillen Ougeblick profitiert, für ihri Nachbarin am Chittel z’zupfen und nere z’säge: «Wüssit 81 Dr, vo Eis ewäg müeßit dir ech de grad no einisch so sträng derzue ha. Es isch nid sufer um di Siben-Eichen ume. Es huset dert i der Nachbarschaft e Häx, di alti Tüferse. Jowäger, i chönnt Ech mängs erzelle, was die afen agreiset het, u wi meh daß unger de Siben-Eiche bättet wird, wi wüeschter trybt si’s im Wald z’ringsetum.» Vo de Wallfahrerinne het keini derglyche ta, daß si vo däm Gschwätz öppis ghöri. Ohni druuf z’antworte, hei si ihres Ora pro nobis wider agfange, und d’Challnachere het wohl oder übel e chly müeße mitmache. Aber bald het si gmerkt, daß me ganz guet cha d’Ohren offe ha, währeddäm ds Muul Ora pro nobis bättet. Si het ihri Gschichte nid emal bis zum Ablouf vom erschte Gsatz möge bha und bald i alli Litanei yne fürgfahre vo der Häx erzelle, bis daß dene Froue trotz der große Hitz e Tschuder dür March und Bei gangen isch. Si het bhertet, verwiche heigi d’Tüferse-n-ere brave Frou Chiselsteinen i Darm ynegsproche, und dem Budlei-Buur heig si der Zug verhäxet, daß er drei Tag lang nid ab Fläck chönne heigi. D’Challnachere het nid lugg gla, bis der Gwunder eint vo de Wallfahrerinne gstoche het, so daß si gfragt het, wo de di Tüferse daheim syg, wär se gseh heig und öb me se de no nid azeigt heigi. Da het du d’Challnacheren emel no gwüßt z’brichte, gwöhnlech gsej me se nume z’Mitternacht. Si chömi us em Schilf 82 vom Bielersee und ryti uf mene schwarze Hängscht um di Siben-Eichen ume. Aber ds Roß rüehri der Bode nid a, und hinderhär stinki’s na Schwäfel, daß, wär dry chömi, emel e Stund lang nümme chönni der Ate zieh.
Gäb wi flyßig me gsungen und bättet het, het doch di Gschicht vo der Tüferse der Chehr gmacht dür e ganze Zug, und, was Liechtglöubigeri gsi sy, dene Frone schier der Bittgang verleidet. Si hei ändlech der Brueder Barfüeßer drüber z’Red gstellt und dermit o erwürkt, was si welle hei. Er het di alti Dampe furt gwisen und dene Froue gseit, si sölle sech’s nid la verleide, das Gschwätz vo der Tüferse sygi nüt Neus, das wüssi me ja scho lang, daß, wo ne Kapälle standi, der Tüüfel e Chilche dernäbe stelli. Grad descht größer sygi ds Verdienscht, wenn men unerschrocke sy Wallfahrt vollfüehri. Das hei di bidere Lütli wohl ygseh, und der Challnacheren ihres Gschwätz wär sicher bald vergäße gsi, wär jitz nid dene Froue wider i Sinn cho, daß me chürzlech scho z’Bärn öppis het la verlute vo gar gspässige Sache, wo um di Siben-Eichen ume hei sölle passiert sy. Und so isch ne halt vo Zyt zu Zyt geng wider öppis i ihri Andacht yne grunne, wo gar nid dry ghört het.
Ändlech isch me zwüschen Ins und Täuffele dür nes heimeligs grüens Täli cho, wo ds beidne Syte bis naach a Wäg Tannewald gstanden isch. Am Änd vo däm Täli het us de dunkle Chrone vo sibe mächtigen Eiche der Dachrüter von ere Kapällen 83 use gluegt. Und zwüsche den Eichstämme düre het me der fridlech blau Spiegel vom Bielersee gseh lüüchte. Froh, daß si na der zwöitägige Wanderschaft ändlech ihres Zil vor Ouge hei gha, hei üsi Pilger wider afa psalmodieren und unwillkürlich chly ne läbigere Schritt agschlage. Und vo der Kapälle här het ne di chlyni Gloggen e fründleche Grueß etgäge gschickt. Jitz het me würklech nüt meh anders dänkt als gueti frommi Sache. I der Kapällen isch dene Wallfahrer e Mäß gläse worde, und es jedes het sy Andacht verrichtet, wi’s ihm grad am Härz glägen isch. E gwüssi Andacht isch o z’ringsetum i der schöne Landschaft gläge. Es isch so still gsi, daß men es Blatt hätti ghöre falle, und der See isch da gläge, so glatt und glänzig wi ne Glasschybe. D’Saarböum vo der Petersinsel und di wyße Muure vom Chloschter dert äne hei sech so dütlech gspieglet, daß es ein schier dunkt het, d’Insel schwümmi i blauer Luft. Und wo jitze d’Chloschterglogge zum Veschper grüeft het und de Jura-Bärge nah e rötleche Schimmer sech het afa verbreite, het es mängi vo dene Froue, und nid am wenigschte ds Veronika Sterr, dunkt, hie möchte si jitze grad e chly blybe, me sygi der truurige, graue, sündhafte Wält ertrunnen und ungsinnet in es chlys Paradies cho.
So het’s du niemerem pressiert, ga Erlech übere z’wandere, wo me de hinecht het söllen übernachte, und di ganzi Schar het sech’s im tiefe Schatte vo den Eiche vor der Kapälle la wohl sy. Di meischte 84 sy eso i ihri andächtige Gedanke versunke gsi, daß si gar nümme druuf g’achtet hei, was um se-n-ume vor sech gangen isch.
Da ghört men undereinisch us däm Täli abe, wo üsi Pilger hütt sy düre cho, der Huefschlag vo mene Roß, und no gäb di meischten us ihrne Tröum erwachet sy, isch e Rüter uf mene läbige Choli um e letschte Waldeggen ume der Wäg ab cho z’galöpple. Ohni nume rächt z’luege, sy es paar vo dene Frouen uf d’Füeß gsprunge, hei ds Chrüz gmacht und gschroue: «D’Tüferse, d’Tüferse!» Jitz isch alles zwäggschossen und, was gisch was hesch, der Kapälle zue gsprunge. Me hätti chuum füfi chönne zelle, so isch di ganzi Gsellscheft i der Kapällen inne gsi, und der Brueder Barfüeßer het sech mit Müej und Not dür sy ergellschtereti Herde düre gwunden und sech wi ne Schildwacht vor der Türen ufpflanzet. Ds Chrüz het er mit gstreckten Arme dem Gspänscht etgägegha und latinischi Sätz i Eichschatten use gschlängget.
Aber jitz isch de meischte Wallfahrer der Ate schier bstoche, wo si gseh, daß eini bi der üsserschten Eich zrückbliben isch und unbeweglech wi Lots Wyb dem Rüter etgäge luegt. Es ganzes Regischter vo Heiligen isch agrüeft worde, und gäb daß numen Eini z’grächtem het chönne säge, was si schröcklechs vermueti, isch es bi allnen usgmacht gsi, d’Tüferse heig di Unglücklechi bsprochen und verbannet. Und wär chönnti säge, was der Muetter Sterr und der Tante Wyngarte dür Härz und 85 Chopf gschossen isch, wo si etdeckt hei, daß di unglücklechi Verhäxeti niemer anders isch gsi als ds Veronika?
Di einte hei d’Ouge, die andere d’Ohre verha, und der Räschte het eismal über ds andere ds Chrüz gmacht und di Heiligen agrüeft. Eini het überhoupt nüt anders vo sech bracht als: «Eh!... Eeeh!... Eeeeeeh!...» wo me gseht, daß der Rüter hert vor den Eiche sys Roß pariert und wahrhaftig dem Veronika d’Hand git.
Dermit het’s aber o i der Kapällen inne Luft gä; met het begriffe, daß es e junge Ma isch und nid d’Tüferse, wo di ganzi Pilgerschar i Schräcke gjagt het. Nid ganz so gleitig, aber doch grad so sicher wi vori d’Angscht, het jitze der Gwunder di ganzi Schar wider dür di ängi Kapälletür tribe, und allne vora sy natürlech d’Muetter und d’Tante, beidi no mit der Hand uf em Härz, sech vo naachem ga überzüge, daß e lybhaftige, rächtschaffene Möntsch dem Veronika d’Hand gä heigi und nid irged es urichtigs Wäse.
Der Junker Chlous — wär wett’s o anders gsi sy! — het dene beide würdige Froue mit dem heiterschte Gsicht vo der Wält d’Hand etgägegstreckt und mit wenige Worte gseit, er heigi dür e Meischter Sterr verno, daß di Froue hiehären underwägs syge, und da heig er dänkt, er well se no cho bhüete, gäb daß er i Chrieg verreisi. Er isch us em Sattel gsprungen und het sys Roß la grase, für i aller Rueh mit dene Froue wyter z’brichte. Natürlech 86 het er se chly usglachet und gseit, er hätti nid dänkt, daß bravi Lüt vor ihm däwäg Ryßuus nähme.
Di andere hätte sech na ihrem Chlupf wider e chly bchymet; aber jitz het ds Veronika ’s mit dem Härzchlopfe z’tüe übercho. Natürlech het’s ihm gar tuusigs wohl ta, daß der Junker ihm bis dahäre nache greiset isch; aber es isch ihm o nes Liecht drüber ufgange, wi-n-es mit ihm drann sygi und wi das mit der Schybe vo der heiligen Anna gmeint sygi. Daß er jitz juscht uuf und dervo und i Chrieg welli, isch ja wohl e Dämpfer gsi uf di stilli Härzesfreud; aber eigetlech isch es dem Veronika doch no rächt gsi, wil es dänkt het, so gwinn es emel no chly Zyt, für sech z’bsinne.
Underdessen isch d’Sunne hinder e Jura gange gsi, und me het sech afa zwägmache zum Ufbruch gägen Erlech zue. Im Ougeblick, wo me mit fyrlechem Gsang a der Kapälle vorbygangen isch, hei di Froue dür di offeni Kapälletür der Junker Chlous würklech und wahrhaftig mit dem Rosechranz i der Hand vor em Sankt-Anna-Altar gseh chnöie. Wenigi Minute nachhär isch er als währschafte Bschützer hinder em Pilgerzug här gägen Erlech zue gritte.
Müed und demüetig isch di frommi Schar ändlech z’Erlech aglanget und het sech i d’Nachtquartier verteilt. Einzig ds Veronika Sterr isch no ordlech hälluuf gsi und het ehnder e chly Müej gha mit der Andacht. Aber chuum het me z’Nacht 87 g’ässe gha, hei d’Muetter und d’Tante Wyngarten ihri Schutzbefoleni hinder em Bettumhang chrüzwys i ds Gebätt gno. D’Muetter isch eigetlech nid ganz eis gsi mit sech, vowäge, wenn si’s scho um ds Töde niemerem zuegä hätti, het’s nere doch im Tiefinnerschte gruusam wohlta, daß der jung Herr vo Rörswyl ihrer Tochter bis a Bielersee abe nache gritten isch. Und so het nöuen ihres Schmähle nid so rächt möge patte. D’Tante Wyngarte hingäge het gfunde, di ganzi Wallfahrt sygi verschüttet, was o ne settigi Bueß wetti abtrage, wenn me grad wider vo vornen afaji sündige? Ds Veronika het mit dem beschte Wille nid begriffe, was es jitz wider lätz het sölle gmacht ha. Und wo-n-ihm d’Tante vorgworfe het, wenn es eso uschuldig wäri, so wär es doch nid wi ne Türlistock blybe stah, währeddäm alli andere der Kapälle zue gsprunge syge, da het ds Veronika g’antwortet: «I wüßti nid, vor wäm daß i mi hätti sölle förchte!»
Di Froue hei frylech der sälb Abe no lang nid abgä und hei geng wider wellen ahänke; aber ds Veronika isch underdesse sälig ygschlafe. Und ds morndrisch het es e stilli Freud gha, wo-n-es uf em Heiwäg gmerkt het, wi syni beide Göumere nah-ti-nah hinderenandere cho sy. D’Tante Wyngarte het usegschmöckt gha, daß d’Frou Sterr über ds Abetüür vo nächti nienehalb so unglücklech gsi isch und het sech du eryferet, nere-n-usz’male, wi wenig Verlaß uf settigi Junker sygi und wi me sech vor ne müeß in acht näh. Und mit ihrne Warnunge 88 het si zur stille Freud vom Veronika nüt anders usgrichtet, als daß si d’Frou Sterr wi länger descht meh greizt het, der Junker i Schutz z’näh.
Es paar Tag speter het der Renatus Urghend di heiligi Anna mit ihrem Ritter und, was sünscht no alles zu der Schybe ghört het, i Schmelzofe ta. Er isch nid vom Tööri gwichen und het’s schier nid mögen erwarte, chönne z’luege, wi sys Chunschtwärk d’Füürprob überstandi. Es het chuum rächt afa glüeje, so het’s vo der Gaß här ne große Lärme gä, und alles, was Bei gha het, sogar der Meischter Sterr sälber, isch uuf und dervo, für ga z’luege, wi mit Pfyffen und Trumme der Sukkurs under em Herr Jakob vo Wattewyl usgrückt isch. Wohl isch der Renat fascht verzablet; aber vo sym Ofen ewäg wär er nid z’bringe gsi, und wenn ihm ds Huus über em Chopf hätti afa brönne. So het er du emel nid müeße zueluege, wi ds Veronika dem Junker Chlous vo der Louben uus ne Chranz über e Spieß gworfe het. Es isch grad gnue gsi, daß er ihns bald nachhär mit roten Ouge het gseh zum Meischter cho. Das hingäge het ne du möge, und wenn er nid mit Lyb und Seel a sym Chunschtwärk ghanget hätti, so hätt er am Änd i sym Unmuet di glesigi Gsellschaft äxpräß länger als nötig im Fägfüür gla.
Sy Geduld het aber ihre schöne Lohn gfunde. Wo-n-es nache gsi isch, für ds Glas us em Brand zrück z’näh, hei di verschidene Stück ne Farbeglanz gha, wi-n-er sech’s vorhär chuum het chönnen ertroume, 89 und alles isch schön und ganz gsi. He nu, het er dänkt, i will hoffe, di Läbigi überstandi d’Füürprob o so guet.
Wo du di ganzi Schyben erscht no zsämegsetzt und i Blei gfasset gsi isch, het o der Meischter Sterr sy hälli Freud gha dranne. Als Stockbärner, wi-n-er äben eine gsi isch, het er frylech der Renat nid öppe mit Komplimänt überschüttet. Er het der Chopf uf d’Syte gheltet und gseit: «’s isch nid übel — ’s isch gar nid übel, das Schybli.» Hätti der Renat nid sünsch gmerkt, daß der Meischter stolz isch gsi uf das Produkt vo syr Wärchstatt, so hätt er sy Erger über di chnorzigi Anerchennung nume schwär chönne verbyße.
VI.
Wo z’Bärn am Heilige-Chrüz-Abe d’Lüt vo der Spätmäß uf d’Gassen use cho sy, sy si alli zsäme verwunderet blybe stah. D’Sunnen isch scho lang undergange gsi, und trotzdäm het der ganz Himmel bluetrot gschine, so daß sogar a de Hüser e rötleche Widerschyn sech zeigt het. Di spitzige Turmdecher, Dachfirschten und Chemeni hei sech schwarz vor de grötete Wulken abzeichnet. Es het eso gruusig und uheimelig usgseh, daß d’Lüt grad gseit hei, das müeßi öppis Unguets bedüte. Und ohni lang sech z’bsinne, het men agno, das bedüti Ungfell im mailändische Chrieg, wenn nid sogar e neui Chriegsgfahr. Der Bylang Chrigel, wo sy Pflicht und Schuldigkeit i der Prediger-Chilche gwüssehaft het erfüllt gha, het sech nid mögen ebha, zu de Lüte, wo um ihn ume gstande sy, z’säge: «Da hei mer’s wider. Was gilt’s, si hei wider öppis Grüsligs agrichtet dert nide, di Bluethüng! U villicht müeße mir de z’letscht am Änd no für se darha, zum Lohn derfür, daß me ne daheim zur Sach luegt.» Aber das het der Harnischmacher Ibach vom Grabe nid welle la gälte. «E warum nid gar», het er gseit, «was wetti o wyters gange sy, si hei ja z’Galera Fride gmacht u ds ganz Herzogtum wider la tschädere!» Aber der Bylang het sech’s nid la usrede, es sygi gwüß 91 öppis nid Guets los, me wärd’s jitz de scho ghöre. Lang hei d’Lüt no a Himmel ufe gluegt und sech ihri Gedanke gmacht derby, bsunders die, wo öppe Verwandti under em Uszug gha hei.
Grad sibe Tag isch es gange, so isch e Nachricht dür d’Stadt gloffe, wo dem Gmeindshirt rächt gä het. Me het im spetere Namittag e Löufer gseh uf ds Rathuus springe, und bald druuf isch under de Loubeböge, wo mänge Handwärksma no a der Arbeit gsi isch und Froue sech mit Wösch und andere Sache z’tüe gmacht hei, brichtet worde, d’Eidgenosse heige schynt’s im Mailändischen e Schlacht gwunne. Mänge het’s nid welle gloube, wil me sech scho mit dem Fridesschluß het abgfunde gha. Lüt wi der Ibach, wo am Chriegsglöuf verdienet hei, hei sech scho druuf afa yrichte, ihres Handwärk für fridlechi Zwäcke z’verrichte, und gar mängs Müetti het wider ufg’atmet gha und d’Tage zellt, bis es sym Suhn wider het chönne Suurchabis und Späck uftische. Ds Dischputiere het aber undereinisch ufghört, wo ne Ratsweibel d’Gaß uuf cho isch und brüejheiß us em Rathuus usen isch cho verchünde: «Ne großi, grüsligi donners Schlacht hei mer gwunne! Si hei d’Franzose verhouen u verstungget, daß keis Bei meh ganz bliben isch. Fäldstuck u Fahne hei si nen abgjagt ganz Hüüffe, u dem Trivulzi sy Suhn hei si erwütscht.» Jitz het mänge flyßige Ma sys Handwärkszüüg la ligen und der Schurz in en Egge tribe. Wenn öppe da oder dert eine gmeint het, jitz müeßi’s eifach no 92 zwängt sy, er well sy Arbeit no fertig mache, so het’s ne doch chuum meh nes paar Minute bha. Das Glöuf uf der Gaß het ihm d’Rueh gno. Und mänge het sech nid emal meh Zyt gno, z’grächtem z’Nacht z’ässe. Grad wi hüttzutag het es di gwunderige Mannen a allne Haare derthi zoge, wo d’Neuigkeiten am breitischten uströhlet wärde: i d’Wirtshüser. Und wär hätti jitze besser chönnen a der Arichti sy als der Gunthälm im «Schlüssel»? Het dä nid geng ta, wi wenn er dem Kardinal vo Sitte di rächti Hand wär?
Sogar vo dene, wo sünsch i der Wystube vom Bolei Gantner bim Zytgloggen ihre Platz hei erhocket gha, isch hütt mängen i «Schlüssel» abe züglet, so emel o der Renatus Urghend, und im speteren Aben isch wahrhaftig der Meischter Manuel o no cho und mit andere Ratsherren an e Tisch zueche gsässe.
Der Gunthälm hätti vo Rächts twägen als Wirt gar nid sölle Zyt finde, sälber ne Trunk z’tue; aber er isch scho jitze z’momäntewys nümme rächt drüber cho, öb är eigetlech di Schlacht agla heigi oder der Kardinal. Das nämlech het men afange sicher gwüßt, daß es bi Marignano los gange sygi und daß der Kardinal vo Sitte ds Zeiche gä heigi zum Sturmlouf uf ds französische Lager. Was öppe vo Bärner derby gsi sygi, het der Bott nid chönne säge. Er syg abgschickt worde, wo me wäge der Fyschteri Fründ und Find nümme heig chönnen underscheide, trotzdäm der Himmel no lang ganz 93 merkwürdig rot gschine heigi. Da isch du natürlech dene Mannen allne wider z’Sinn cho, wi am Heilige-Chrüz-Abe z’Bärn der Himmel o so rot isch gsi, und der Ibach het müeße zuegä, dä Chehr heigi jitze der Bylang Chrigel nid schlächt errate. Die, wo der Bott sälber gseh hei, sy usdrückt worde wi Trübelbeeri, und im allgmeine Dischput isch das wenige, wo si hei chönne säge, wi zu mene große mächtige Chümichuechen usgwalzt worde, wo sech männiglech drannen erlabet het.
Und wil der Kardinal vo Sitte di Schlacht het agreiset gha, so isch der Gunthälm ganz us em Hüsi gsi und het sy Kundsami mit Walliser bschüttet, so sträng er möge het. Jitz sy aber under dene Lüten ihreren es paar gsi, wo der Walliser ganz gärn gno hei, ne-n-aber lieber gha hätten ohni dem Gunthälm syni Ruehmreden uf e Kardinal. Und wo-n-er geng nid het chönne höre, so hei si a ihrem Tisch scho afa rurren und dem Gunthälm welle dry rede. Der Peter Noll, wo sech mit Lyb und Seel dem Herr Albrächt vom Stein het verschribe gha und nid höcher gschwore het als bi däm, het juscht agsetzt, für dem Gunthälm i ds Wort z’falle, da macht ihm der Niklaus Manuel es Zeiche, er söll no warte, er wüß ihm öppis Bessers. Der Maler, wo no nid het vergäße gha, wi verwiche der Gunthälm i der «Sunnen» äne brummlet het, wil men ihm nid het d’Ehr ata, ne-n-als Kardinal i Totetanz z’male, het dem Peter Noll öppis i d’Ohre gchüschelet. Dä het dry gluegt, wi 94 wenn ihm undereinisch es großes Liecht ufgange wäri, und het’s sym Näbema wyter gseit. Geng näächer hei si ihri Chöpf über em Tisch zsämegsteckt, d’Händ näbe ds Muul gha und glachet.
Bald druuf het der Herr Manuel der Gunthälm am Ermel zogen und ihm mit dem ärnschtischte Gsicht vo der Wält gseit: «Wüsset Dr was, Guntälm, jitz wär der Momänt cho, wo me dem Kardinal sötti nes Dänkmal setze, und das nid numen im Totetanz! Das wär jitze nid am Platz, wo-n-er doch den Eidgenossen e settige glanzvolle Sieg verschaffet het. Mer wein ihm lieber nes Standbild setze, öppen uf ne Brunnen ufe. Wi wär’s, wenn me ne grad da vor em Huus uf Eue Brunne stellti, wo numen e mutze Stumpe zum Brunnestock het?»
Der Guntälm wäri sym berüehmte Gascht am liebschten um e Hals gfalle für dä Vorschlag. Wohl het er gwüßt, daß der Herr Manuel e Gspaßvogel isch; aber ds Verdienscht vom Kardinal isch ihm hütt so himmelhöch vorcho, und der Maler het eso nes ärnschts Gsicht gmacht, daß er doch gärn druuf ygangen isch. Mit der Gschwindigkeit vo mene Blitz het er sech überleit, der Herr Manuel hätti ja als Chünschtler sy Profit derby, also chönn er’s wohl ärnscht gmeint ha. Und d’Ussicht, es settigs Standbild grad vor sys Huus z’übercho, het dem Guntälm erscht no Bei gmacht. Schützig antwortet er: «Das wär jitz no öppis; i zale’s — my Seel zalen i’s!» — Natürlech het er scho usgrächnet, 95 er bringi das wider y. Er het vor Freud mit der flache Hand uf sys gspannete Bei gschlage. Und wo der Herr Manuel furtfahrt: «Und das Mal, Guntälm, chäm jitz de d’Reien a Euch, als Vorbild z’diene; Dir machet prezys e Figur wi so ne Kardinal», da fragt der «Schlüssel»-Wirt mit glänzigen Öugli: «Meinet Dr? — Isch’s Ech de ärnscht?»
«Grad morn wei mer derhinder», seit der Maler, «no bevor di erschti Freud sech gleit het. Aber jitz wei mer einschtwyle nid dervo rede.»
Es isch no lang gange, und der erscht Gwunder isch scho lang gstillet gsi, wo di erschte solidere Manne glüpft hei, für mit ihrem Walliser uf de Lorbeere vo Marignano ne guete länge Schlaf ga z’tue. Di erloubti Zyt isch abgloffe, und bald sy du nume no di paar Manne, wo mit dem Peter Noll am Tisch gsässe sy, der Niklaus Manuel und der Renat binenandere blibe. Jitz git ändlech der Meischter Manuel ds Zeiche zum Ufbruch. Mit es paar Worte het er gwüßt der Wirt mit sech uf d’Gaß use z’zieh, und dert het er du den übrige Manne gseit: «Meinet Dir jitz nid o, das würd sech guet mache, wenn me da nes Standbild vom Kardinal Schinner uf dä Brunnestock ufe stellti?» Di Manne hei druuf g’antwortet, wi wenn si Füür und Flamme derfür wäre, und hei mit chunschtverständige Blicke der Brunne gmuschteret.
Ob em Bantiger isch der Mond trüeb und gääl dür ne Dunschtwulke gschlichen und het vo dert uus der Brunne ghulfe betrachte.
96 «Wi wär’s», meint der Herr Manuel zum Wirt, «wenn mer grad e Prob mache würde? Jitz isch niemer umewäg, wo’s nid gseh darf. Am heiterhälle Tag lat sech ja so öppis nid mache. Und i überchäm de grad eso nen Idee, wi di Sach öppen e Gattig miech.»
Der Gunthälm het z’erscht nid rächt wellen abyße, aber der Wyluun, wo se-n-alli hälluuf gmacht het, isch Meischter worde. Und under Lachen und allerlei Gspässe hei si der Gunthälm zum Brunne gschobe. Me het so nes Gstelli, wi si ehmale bi jedem Brunne gsi sy, für d’Bränte druff abz’stelle, a Brunnestock glähnt, und du het der Peter Noll dem Gunthälm ufe ghulfe. Höch isch es ja nid gsi; aber uf dä hüttig Aben abe isch es doch nid so ganz liecht gsi, ufrächt uf dä Stock ufe z’cho.
«Höp!» hei si alli mitenandere brüelet, wil si gmeint hei, der Gunthälm verlüüri ds Glychgwicht. Und du isch der Peter Noll gleitig ds Gstelli uuf gchlätteret und het dem Gunthälm d’Hand dargstreckt. E zwöiten isch zueche gsprunge, het dem Noll zuegrüeft: «Ufen ufe!» und chuum isch er mit beidne Füeße dobe gsi, het er ds Gstelli wägzoge.
«Halt, halt!» brüelet der Noll, «i ha nid Platz, i wott umen abe!» Und der Gunthälm fat o afa ufbegähre: «Was mueß jitz das gä, was Tüüners? I will ech de brichte, dir Spitzbuebe!» Und währeddäm di anderen alli under em Loubeboge sech d’Büüch gha hei vor Lache, hei sech di beide 97 Manne, wo sech sünsch geng nume zwäris agluegt hei, gägesytig umarmet, für nid abe z’trohle. Der Noll, wo sy Rolle grad begriffe het, seit zum Gunthälm: «Jitz bisch richtig myne, di wei mer jitz brichte, öb der Kardinal z’Bärn uf ne Brunnen ufe ghört. Wenn’s eine verdieneti, so wär’s de z’erscht der Ritter vom Stein und nid e Pfaff!» Der Gunthälm het g’antwortet: «Nimm di in acht, was d’ seisch, i bi nid meh dynen als du myne, und we d’ no einisch ds Muul uftuesch, so channsch de luege, was es git. — Nei, nei, du Löl, la nid la gah, süsch gheien i ja hindertsi abe!»
«Ähä, gäll, du bisch myne? Wenn i di nid hätti, so wärisch scho lang dunde!»
So isch das under em Glächter vo den andere no nes Chehrli wyter gange, bis du der Noll o afange gnue gha und ne zuegrüeft het: «Ja, sölle mir eigetlech da obe neujahre?»
«Da chöit dir jitz sälber luege, wi dr wider abe chömet», het’s us der Louben use g’antwortet.
«Nimm di in acht u la la gah!» brüelet der Gunthälm sy Gschpanen uf em Brunnestock a, und umarmet ne grad no einisch so fescht.
«Ja, wi wottsch de abe?»
«He, si söi ds Leiterli zueche gä!»
«Häb Chuscht!» heißt’s i der Loube.
«Seh», meint der Noll, «i will di abe la.»
«Du masch mi nid ebha!»
«Wohl, wohl. Stand numen uf d’Röhren abe!»
98 «Aber bis mer ds Herrgotts u la mi la gheie, de channsch de luege, was es git, i bi dr guet derfür!»
Der Gunthälm het z’gueter Letscht lieber öppis welle wage, als no di halbi Nacht uf em Brunnestock obe blybe. Er lat sech i d’Chnöi und streckt afangen eis Bei abe, für mit dem Fueß d’Brunneröhre z’sueche. Der Noll het ne mit aller Chraft gha, trotzdäm es ne verwändt gluschtet het, ne la z’plötsche. Di andere sy alli zueche cho, für dem Gunthälm abe z’hälfe. Ihrere drei oder vier hei ihm der eint Fueß uf d’Röhre gstellt und o der ander nache gfüehrt. «So», het’s im Chorus tönt, «stell numen ab! Chumm nume, chumm! La di nume la gah, mer hei di scho. Chumm nume, chumm!»
Der Gunthälm het bärzet und porzet und sech mit syne Händ a ds Nolls Armen agchlammeret. Wi-n-er gspürt, daß er mit beidne Füeß uf der Röhren isch, lat er sech mit sym ganze Gwicht abe. Da brüelet eine vo den andere: «Potz Marter! Heit! Heit! D’Röhre lat.» — «Häb, häb!» brüelet der Gunthälm. Aber es isch scho z’spät gsi. Pflrtsch — pflatsch — tsch — pscht het’s gmacht. Währed di untreue Hälfershälfer linggs und rächts vom Trog ewägg gumpet sy, isch der Gunthälm mitsamt der Röhren i Trog abe tätscht gsi und der Noll im Bogen über ihn übere. Di andere hei nid gwartet, bis der Gunthälm dusse gsi isch. Si sy undereinisch niene meh gsi. Der Noll hingäge, 99 wo sech am Brunnetrog het nüechter pütscht gha, isch no nes Chehrli im Trog inne blybe stah, het dänkt, naß sygj naß, und gseit: «Tuusige Stärnebärg! Für das hätt i de nid dert ufe bruuche z’gogere.»
Der Gunthälm het o nid uf e Noll gwartet. Wo-n-er d’Hustüre hinder sech het zuegschlage gha, isch dem Noll nüt anders blibe, als o hübscheli gäge hei zue. Der Kardinals-Brunnen aber isch ohni Bildsüüle blibe bis uf e hüttige Tag.
Ds morndrisch het der heiter Tag scho lang zu de Fänschter y gschine, wo der Herr Manuel sech no urüejig i sym schön gschnitzte Bett umetröhlt het. Es isch ihm einschtwyle no gar nid drum gsi, öppis z’arbeite. Und hätti nid hin und wider d’Erinnerung a vorigen Abe ne gmacht z’lache, so wär er gäge sy schlächte Luun nid ufcho. Meh als einisch het er dänkt, er wetti eigetlech, är wäri anstatt dem Gunthälm i Brunnetrog gfalle, so wär’s ihm jitze gwüß e chly wöhler. Juscht isch er wider e chly yduslet gsi, da ghört er sy Stubestüre gah, und no gäb er d’Ouge rächt het ufgmacht gha, steit sy Großvatter, der ehrwürdig Herr Dokter Thüring Frickart, vor ds Malers Bett. Der Herr Thüring isch e steialte Ma gsi und het scho lang nümme früsch usgseh; aber hütt het er e Farb gha wi der lybhaftig Tod, und irged öppis Gräßlechs het ihm di glänzige grauen Ouge schier zum Chopf uus tribe.
100 Dem Herr Manuel isch di unzytigi Visite gar nid erwünscht cho, und wenn er grad hätti welle rede, wi’s ihm gsi isch, so hätt er villicht gfragt, was es jitz scho wider z’chääre gäbi, me söll ne doch o chly i Rueh la.
Ohni ne Morgegrueß abz’warte, isch der Großvatter ganz nach a ds Bett zueche cho und het der Niklaus Manuel gfragt: «Weisch es scho?»
«Was?»
«Wäge Marignano.»
«He öppe, weiß i’s! Und wenn i’s scho vergässe hätti, so bruuchti i numen a my Chopf ufe z’recke, i gspürti’s de scho.»
«Es isch erschröcklech — eifach erschröcklech — i ha geng dänkt, es chömi de z’letscht no so use.»
Der Großvatter isch ganz erschütteret da gstanden und het, i Gedanke versunke, sy länge wyße Bart gstrychlet und derzue der Maler mit stöbere Blicken agluegt, wi wenn er von ihm erwarteti, daß är o sym Etsetze Luft machi. Statt däm aber luegt ne der Meischter Manuel verwunderet a und fragt ändlech: «Ja, was findet Dir de so Schröcklechs da dranne? E settige stolze Sieg choschtet doch geng öppen es paar bravi Manne.»
«Sieg, Sieg! E kuriose Sieg das, wenn me ds Schlachtfäld mueß ruumen und chuum no öpper vürblybt, für hei cho z’brichte, daß es chrumm gange sygi.»
Jitz het der Maler i sym Bett uuf und fragt: «Wär het Euch das brichtet? Heit Dir no nid 101 gmerkt, daß di ganzi Stadt juheiet ob em Sieg? Si hei ja geschter am Abe nid gnue gwüßt z’brichte vo Heldetate!»
«He äbe, z’Donner — daß i no so säge! — Aber nächti het me drum erscht ds Halbe gwüßt, nume was am dryzächete Herbschtmonet am Abe gangen isch. Bis zum Vernachte sygen üsi Meischter gsi, aber ds morndrisch heige si äbe du nümme möge gfahre. D’Venezianer syge nen i Rügge cho, und du syge si zsämeghoue worde bis uf nes chlyses Hüüfeli. Vo üsne syge der Hallwyl, der Ludi Früschig und der Hans Meßmer under de Tote.»
«Dir syd nid gschyd», seit jitz der Maler, springt z’vollem uuf und luegt der Großvatter mit stöberen Ougen a.
«Du channsch es glouben oder nid», seit dä. «So isch es dä Morgen i ds Rathuus brichtet worde.»
Stadt uuf und Stadt ab het sech der Schräcke vo der letschte Nachricht verbreitet, und wil me no nid gwüßt het, daß eigetlich numen e chlyne Teil vo de Bärner nach em Fride vo Galera wider gäge Mailand zue isch, het me müeße förchte, si syge fascht alli i der mörderische Schlacht umcho. Ungeduldigi Lüt sy ufgsässen und dem Oberland zue gritte, für de wytere Botschaften etgäge z’gah. Es sy aber no nes paar Tag verstriche, bevor me z’grächtem verno het, was eigetlech gange sygi, und so het gar mängs Muetterhärz, gar mängen 102 alte Vatter und o mängs Meitschi sech i Chummer und Sorge gmarteret. Under dene, wo Tag für Tag und mängisch sogar zwöimal es Tags vor den Altär und Heiligebilder ihres Härz für di arme Verwundeten usgschüttet hei, isch natürlech o ds Veronika Sterr gsi. Es hätti öppis drum gä, wenn’s e Löufer hätti chönnen usschicke, für ga z’vernäh, was us em Chlous von Römerstall worde sygi. D’Angscht isch ihm dütlech uf em Gsicht gstande. Wär aber gar nid wohl gläbt het a däm Chummer, das isch der Renatus Urghend gsi. Är het nid minder ungeduldig uf jedi neui Bottschaft passet, und wenn er eigetlech scho niemerem nüt Böses anegwünscht het, so het er im tiefschte Härzesgrund doch gfunde, eso ne Junker wi der Herr Chlous chönnti sech eigetlech nüt Schöners wünschen als der Tod uf mene ruehmryche Schlachtfäld. Er het sech lang überleit, wi-n-er sech zu der Angscht vom Veronika welli stelle. Es het Ougeblicke gä, wo-n-ihm di roten Ougen und di chummervolle Runzelen uf em liebe Gsicht vo syr Meischterstochter eifach uf d’Närve gä hei, und einisch isch’s ne-n-acho, er wett nere-n-am liebschte heimlecherwys ds Schnüerli vom Rosechranz verschnyde, es dunk ne nöue, für was si afangen um ne bättet heigi, chönnti der Chlous scho lang wider gsund und zwäg z’Rörswyl usse sy.
Ei Tag het der Renatus juscht wider eso rächt mit Verdruß über di Sach nachedänkt und sech im Furtgah vo der Wärchstatt überleit, was ächt 103 gschyder sygi, dem Veronika z’säge, wi hert es ne duuri, daß es eso müeßi im Chummer sy, oder ihm einisch gredi use Vorwürf z’mache, daß es sys Härz an e settigi Chriegsgurgle verlore heigi; da begägnet er hienache dem obere Tor amene große Glöuf. Bald het er gseh, daß es Chriegslüt sy, wo heichöme, und richtig, er het nid lang bruuche z’sueche, so gseht er under de Rüter di höchi Figur vo däm, wo sech na syr Meinung nüt Schöners hätti sölle wünschen als der Tod uf em Schlachtfäld. Ja, dersälb Abe het der Renat öppis gha z’verworgge.
* * *
Öppen e Viertelstund später isch der Ueli Harsädel i d’Chuchi cho z’springe: «Muetter, Muetter, der Heiri! — Si chöme, si chöme!» D’Frou Harsädel isch schier us em Hüsi cho und het en Ougeblick nid rächt gwüßt, söll si hie usen oder dert use. Zum Glück isch es nere-n-i Sinn cho, der Chessel mit der Milch, wo si grad het überta gha, ab em Füür z’schiebe. Du het si mit dem Fürtech ds Gsicht und d’Händ abgwüscht und isch i ds Chilchhöfli use gsprunge. Dert und am Stalden äne hei alli Hüser Lüt vüre gä. Vor em Huus vo ds Sterrs het einen es Roß gha, und öpper isch d’Stägen uuf i ds Chlapperlöubli gange. Aber d’Frou Harsädel het nid derwyl gha z’glüüßle, was dert äne gangi. Vor em guldigen Abedsunneschyn het sech e Lanzchnächt abzeichnet — si het zwar sys Gsicht chuum chönnen 104 underscheide, wil es im Schatte gsi isch —; aber es het se dunkt, si gspüri fei eso, daß das ihre Heiri sygi, wo da mit dem Spieß uf der Achsle gäge ds Chilchhöfli yne cho isch. Und ohni daß si sech öppis derby dänkt hätti, isch’s nere vo de Läfzge cho: «Gelobt sei Jesus Christ in Ewigkeit, Amen!» Wi gflogen isch si uf ihn zue cho, het ihm d’Hand drückt und gstrychlet, währeddäm der Ueli ihm der Spieß vo der Achsle gno het und gäge ds Huus zue gstürmt isch. Natürlech isch er dermit i de Böum bhanget, und me het ihm müeße zuerüefe, er söll luege, daß er nid no öpperem es Oug oder d’Zähnd yschlaj dermit. D’Muetter hätti am liebschten alles uf ds Mal möge wüsse, wo der Heiri gsi sygi, wi’s ihm ergange sygi und was er erläbt heig; aber allem voruus isch nere doch der Wunsch ertrunne: «Aber gäll, jitz blybsch by mer und geisch nie meh?» Das isch nere-n-uf d’Zunge cho, wo si gseh het, daß der Heiri der lingg Arm verbunde het.
«Gib du mer jitz öppis z’treiche», seit der Heiri, «i han e Durscht, es töt mi schier!» Das het er frylech nid zwöimal bruuche z’säge. Hinecht hätt ihm d’Muetter gchüechlet und bachet, was er welle hätti, und wenn si’s zerscht no hätti müeße ga zsämebättle.
Sobald der Heiri sy ruuchi Gurglen e chly het agfüechtet gha, het er müeßen afa erzelle. Der Ueli isch mit den Ellbögen uf e Tisch yneglägen und het Ouge gmacht wi Pfluegsredli, währeddäm me der Muetter ab em Gsicht ehnder het chönnen 105 abläse, wi si us em tiefschte Härz Gott derfür danket het, daß alles, was der Heiri het gwüßt z’brichte, so guet abgloffe sygi. «Eh! dänk men o», het si gseit, «si hätte dr ja grad chönne der Arm abschla, di Uflät!» Der Heiri het’s nöuen i sym Bricht la gscheh, daß Muetter und Brueder i d’Meinung verfalle sy, di Wunden am Arm syg ihm vo mene venezianische Rüter i der Schlacht bi Marignano gschlage worde. Er het se-n-i däm Gloube gla. Was wär ne dienet gsi, wenn er ne d’Wahrheit gseit und erzellt hätti, wi ne-n-uf em Heiwäg dür ds Walliserland e Muulesel i Arm bisse het? Er het scho allergattig erzellt gha, wo du ändlech o der jüngscht, der Toni, yne cho isch und vo vornen a wider alles het welle wüsse. «Warum bisch nid ehnder cho, du Trappi?» seit ihm der Heiri und fahrt ihm zum Gspaß mit syr grobe Hand dür e Strubel.
«I cha nüt derfür», brichtet der Töni, «i ha dir wellen etgägecho, d’Gaß uuf, u bi grad vor em Chlapperlöubli gsi, wo dä Junker derhärcho isch, du han ig ihm du müeße ds Roß ha.»
«Isch dä dert abgstige?» fragt der Heiri. «Das nähm mi o wunder, was dä dert z’tüe het! Es isch der jung Römerstall vo Rörswyl.»
«E, er isch d’Stägen uuf zu ds Sterrs. D’Frou het ne gar grüüseli gheißen yne cho und es Wäse gha mit ihm. U wo-n-er ume furt isch, sy si alli zsäme mit ihm vor ds Huus use cho, u wo-n-er umen ufghocket isch, het er der Jumpfere no nes 106 Müntschi uf d’Hang gä. I ha my Tüüri grad müeße lache.»
«So, so», meint der Heiri, «het di das glächeret? Me gseht, daß du no nid wyt ume cho bisch. We du de einisch mit über d’Bärge chunnsch, so gsehsch de no ganz anger Sache.»
«Ja, das fählti sech jitz no grad», seit d’Muetter Harsädel, «jitz isch uus und fertig mit dem reise, jitz mueß wider öppis gschaffet sy! Si hei’s ja verbotte für geng.»
Der Heiri het bi dene Worte ds Muul zum Spott verzoge, und mit den Ouge het er gschine z’säge: «Verbotte hei si’s scho meh weder einisch.»
VII.
Ds morndrisch, wo der Renat mit schwärem Härz wider i ds Chlapperlöubli abe chunnt, mit dem stille Vorsatz, usez’düftele, ob ächt der Junker vo Rörswyl o scho da gsi sygi, findt er di ganzi Familie Sterr vor der Hustüren i der Louben usse. Und ds erschte, was er gseht, isch, daß ds Veronika ds luter Wasser briegget und sy Muetter bi der Hand het, wi wenn es sech a öpperem müeßti ha, für nid umz’falle. D’Muetter het furchtbar stoberi Ouge gmacht, und der Meischter isch chräbsrot gsi vor Töubi. Vor dene drü, mit dem Rügge gäge d’Stäge, sy zwee Manne gstande, der eint e chrummen Alte mit schneewyße Haare, der ander e chreftige Bursch im beschten Alter. Zu däm het der Meischter Sterr juscht gseit: «Han i dr’s nid gseit, du söllisch nid gah, es gäbi für rächtschaffeni Lüt dert nüt z’reichen als verschlagni Chnoche? — Jitz hesch es, was wottsch jitz mache?»
Da het der Renat begriffe, was los isch. Dä jung Ma isch offebar der Chueni Möuk gsi, der Bleigießer, wo dem Meischter Sterr synerzyt furtgloffen isch, für der Zug uf Novara mitz’mache. Als Bättler isch er jitze vor ds Meischters Türe gstande; er het sech vo sym alte Vatter müeße la häre füehre, wil er uf beidnen Ouge blind us em Chrieg umecho isch. «Myn Gott, myn Gott», het 108 er eismal über ds andere gjammeret, «hätte si mi nume dinne la lige, so wär i jitze tod und müeßt niemerem zur Lascht sy!» Und sym Vatter sy i eim yne d’Tränen über d’Backen ab gloffe, wo-n-er gseit het: «Äbe, si hei halt gmeint, si chönnen ihm ds Gsicht rette, wo si dinne furt sy mit ihm, und erscht underwägs isch ihm du ds Liecht z’vollem usgange.» Es het schier gar tönt, wi wenn der Vatter no meinti, er müeßi d’Kameraden etschuldige, wil si der Chueni mit hei bracht heige. Dä arm Tropf isch eso grüslech hülflos und truurig dagstande, daß sogar dem Renat und der Muetter Sterr o no ds Ougewasser cho isch. Der Meischter het sech nid gwüßt z’tüe und z’hälfe, und men isch nid rächt drübercho, ob ne ds Erbarmen oder d’Töubi meh zwägnähme.
Me het du dene beiden Unglückleche z’ässen und z’trinke gä und se mit dem Bscheid hei gschickt, me welli de mit dem Bättelvogt reden und luege, was für se z’mache sygi. Nid nume d’Lüt im Huus vom Meischter Sterr hei Härzweh übercho ob dene zwee; wo das alte schittere Mandli sy blinde Suhn d’Stadt uuf gfüehrt het, sy d’Lüt uf der Gaß blybe stah und hei ne lang nachegluegt. Di einte het’s dunkt, si müeße für se ga nes Paternoschter bätte, di andere hei d’Fuuscht gmacht und ds Chriegsglöuf verfluechet.
I der Wärchstatt innen isch dem Renat vor allem ufgfalle, daß sy Schybe no da ghanget isch. Das het ihm du ds Rächt gä, z’frage, öb der Junker 109 no nid da gsi sygi. «He wohl», het der Meischter, geng no rumpelsurrig, gseit.
«Was het er derzue gseit?» fahrt der Renat furt und dütet uf d’Schybe.
«Aha, ja richtig! Er het nöuen öppis gha us-z’setze dranne. Da oben i däm Zwickel möcht er d’Bluemen anders ybouet ha.»
Der Meischter het gmerkt, daß das der Renat giechtig i d’Nase sticht und seit ihm du zum Troscht: «Das pressiert jitz nüt; villicht bsinnt er sech de no anders. Me mueß sech über so öppis nid ergere.» E settige Rat isch alben o gschwinder gä als agno, und dem Renat sy Luun isch um nüt besser worde, wo-n-ihm du nachhär hinder em Rügge vom Meischter eine vo de Gselle seit: «Weisch, däm Junker isch es nienehalb so ärnscht mit däm Ändere. Dä lat halt di Schybe hie hange, bis daß er de d’Meischterstochter grad derzue cha ha. Bis dahi mueß si-n-ihm ds Äxgüsi sy, für i ds Huus z’cho.»
Di Gselle hei überhoupt d’Ougen offe gha. Vo der Muetter Sterr hei si underenand meh als einisch gseit: «Di Alti het der Chopf uuf wi ne Hund im Rogge», und wär d’Meischtersfrou öppen i der Stadt atroffe het, het gfunde, uf ihrem Gsicht standi gschribe: i weiß öppis. Und wenn si scho nid würklech gwüßt het, was si gärn hätti welle wüsse, so het si doch kei Ougeblick dranne zwyflet, daß es de no chömi.
110 Das het aber dem Renatus no nid heiß gmacht. Wenn im Louf vom Wymonet scho ab und zue es paar Bluemen oder e Chorb voll schöni Öpfel vo Rörswyl i ds Chlapperlöubli cho sy, so isch das gwöhnlech i d’Chuchi gwanderet, ohni daß der Renat öppis dervo gmerkt het. Und über ds Veronika het er nöuen o nüt gha z’chlage. I den allererschte Tage nach em Heicho vom Chriegsvolk isch es wohl mängisch e chly verläge gsi, wenn öppe der Renat fründlecher mit ihm ta het als absolut nötig. Aber wi stränger es gäge Winter zue gangen isch, wo d’Lüt us em Land sech meh und meh under d’Raafe gla hei und die i der Stadt inne neecher zsämegrückt sy, descht heimeliger und natürlecher isch der Verchehr im Huus am Chlapperlöubli worde. So het’s emel der Renat dunkt, und scho het er im stille dänkt, der Junker Chlous sygi o nid anders als anderi vo syr Währig und heigi villicht scho wider en anderi «heiligi Anna» am Bändel. Und im Vertrouen uf sys guete Glück het der Urghend sech vo Wuche zu Wuche neecher a d’Meischterstochter zueche gla, und wenn si-n-ihm scho chly usgwichen isch, so het ihm das nume gfalle. Si isch ihm derdür nume geng lieber worde, und wi meh daß si zrück gha het, descht meh het er an ere-n-ufe gluegt.
Ganz anders aber isch ds Veronika syr Muetter vorcho. Die het d’Ougen offe gha, wi se-n-äbe numen e Muetter cha offe ha gägen ihri Chinder. Jede fründleche Grueß, jedi artigi Antwort, wo ds 111 Veronika dem Renatus gönnt het, isch bi der Muetter übel agange. Und so isch der Himmel über em Veronika grauer und grauer worde, und z’letscht het es der Humor völlig verlore. Wenn’s grad niemer gseh het, so het es mängisch sech la gah und syne Träne freie Louf gla. Natürlech isch das der Muetter uf d’Längi nid versteckt blibe. Si het nid vil derglyche ta, aber im stille het si sech vorgno, si welli däm Züüg es Änd mache, und bi ihrem Ma um d’Stude gschlage, ob er eigetlech dä jung Maler eso nötig heigi.
«Ach!» het der Meischter gseit, «i ließ ne jitze nid gärn loufe: er het allergattig Arbeit underhänds, und z’chlage han i eigetlech nüt über ihn.»
D’Frou Sterr het gwüßt, daß ihre Ma ds Chääre nid ma verlyde. Drum het si wider es paar Tag la verstryche, bevor si-n-ihm gseit het, si heig gäge Renat wyters o nüt z’chlage, aber dem Meitschi z’lieb sötti me doch luege sech anders yz’richte. Der Meischter het underdessen o über di Sach nachedänkt und gfunde, es wär ihm jitz gar nid aständig, der Urghend vo den agfangnen Arbeiten ewäg z’schicke. «Achch!» het er zu syr Frou gseit. Und d’Frou het gmerkt, daß der Öpfel no nid ryf isch. Si het wider e Wuche la verstryche, und du het si no einisch agsetzt: «Weisch, Mandli, es wär halt doch guet, wenn du der Urghend schicktisch. Ds Veronika weiß sech ja gar nümme z’hälfe.» Aber der Meischter het underdessen um nüt gmurbet gha. «Achchch!» het er gseit und mit 112 de Füeße gscharret. D’Frou Sterr het der Rückzug aträtten und der Meischter syne Gedanken überla. Si hätti no mängisch di glychi Antwort übercho, vo wäge wi meh der Meischter über e Renatus Urghend nachedänkt het, wi meh het er ne greut. Er het ganz guet gmerkt gha, daß er a ihm e Ghülfe gfunde het, wi nid liecht e gschickteren und gäbigeren ihm hätti chönnen i d’Finger loufe. Und z’letscht und am Änd gäbte ds Meitschi und der Urghend no gueti Gschpane, und de chönnt ihm ne de o niemer meh abdinge.
Also uf däm Wäg, das het d’Frou Sterr gseh, isch nüt gsi z’mache. Und so het si sech etschlosse, sälber yz’gryffe. Het me ds Veronika nid chönne derzue bringe, dem Renat dütlech gnue der Rügge z’chehre, so isch es villicht ehnder müglech gsi, dem Renat sälber uf irged en Art ds Meitschi z’verleide. Und wo d’Meischtersfrou dadrüber nachedänkt het, isch nere-n-öppis ygfalle, wo si dermit zwo Fliege mit eim Tätsch chönnti bodige. Di einti Fliegen isch natürlech der Renat gsi, di anderi d’Tante Wyngarte. Dere het müeße beizt sy, daß es dem Herr von Römerstall heiligen Ärnscht sygi mit dem Veronika.
Di gueti Glägeheit het sech botte, wo änds Wintermonet e schöne Has vo Rörswyl im Chlapperlöubli aglanget isch. Da het du d’Frou Sterr es guets z’Nachtässe zwäggmacht und ihri beide Fliege derzue yglade. D’Tante Wyngarten isch mit nere risehafte zwöihöckerige Huben oben 113 am Tisch gsässen und het e gwüssi Fyrlechkeit über ds Nachtmähli bracht. Aber fascht no fyrlecher und stiller isch si worde, wo d’Muetter Sterr mit unnötiger Umständlechkeit brichtet het, wo dä Has früecher umegsprunge sygi und wi vil gueti und schöni Sache sünsch no vo Rörswyl der Wäg i ds Chlapperlöubli gfunde heige. Di strängi Tante het eigetlech vorgha, der Frou Sterr d’Lätzge z’machen und se no einisch z’warne vor em Liechtsinn vo de Junker. Aber nah-ti-nah het es se dunkt, es müeßi doch ärnscht gmeint sy mit der Galanterie vom Herr von Römerstall, und so het si ihri Warnungen einschtwyle für sich bhalte.
Der Renatus, wo i dene Tage geng no rächt sigesgwüß gsi isch, het dänkt, är heigi villicht vo dene guete Sache vom Herr von Römerstall nid am wenigschte verdienet und het der Meischtersfrou z’trotz ghörig yghoue. Ja es isch ne-n-im stille scho chly Übermuet acho, wenn er sech usdänkt het, wi-n-er de einisch dem Junker vo Rörswyl wärdi chönne di längi Nase mache. Aber plötzlech het ne ds Hasebratis im Hals afa wörgge, wo d’Frou Sterr du ihre große Trumpf usgspilt het. «Zeig jitze», seit si über e Tisch zum Veronika, «was du Schöns übercho hesch!» Und dem Renat vor der Nase düre fahrt si gäge d’Tante Wyngarte furt: «Er het ihm öppis gar Prächtigs vo Mailand hei gchramet.»
Ds Veronika isch rot worde wi nes Chirsi und het z’erscht probiert, e chly abz’wehre. Aber 114 d’Muetter het ihm nüt gschänkt, und wenn es mit sym Chram nid sälber vüregrückt wäri, so hätt si ja doch nacheghulfe. Widerwillig het es syni Finger i d’Halsrüsche gsteckt und e schöni guldigi Chetti mit große Pärlen und mene Chrüz vo gschliffene Steine vüre zoge. Es het ein dunkt, d’Hube vo der Tante Wyngarte bläji sech vor Verwunderung no wyter uuf, so erstuunet het si dry gluegt. Und gäb si nume Zyt gfunde het, z’säge: «Ja, wenn dä so dry fahrt, so glouben i de sälber o...», het d’Muetter fürgfahre: «Ja, und de isch es de no gwycht vom Kardinal vo Sitte sälber!» — «Aber nei», het d’Tante Wyngarte gseit, «du bisch aber es Glückstüpfi! Jitz chan es dr de nümme fähle. Aber treisch du das jitze geng uf em Lyb?» — «Das isch halt wäge de Pärle», brichtet d’Frou Sterr yfrig wyter, «der Junker het äbe gseit, me müeßi di Pärlen uf der läbige Hut trage, daß si ihre Glanz bhalte.»
Mit Müej und Not het der Renat es Komplimäntli vüregworgget. Aber schier gar het er sech nid mögen ebha d’Füüscht z’balle, wo-n-er het müeße zueluege, wi dem Junker sys Amulett wider under der Rüsche vom Veronika verschwunden isch. Ds Veronika sälber het ihm am Gsicht abgläse, wi-n-es ne möge het und het vo denn ewäg jedi chlynschti Glägeheit profitiert, für zur Stuben uus z’chönne. Und wo si sech ändlech guet Nacht gseit hei, het es der Renat gar nid dörfen aluege.
115 Dem Renatus isch es uf das Erläbnis abe wohl z’Muet gsi, wi wenn men ihm es Tütschi a Chopf gworfe hätti; wenn aber d’Frou Sterr sech ybildet het, es syg nere grate, ne-n-abspänschtig z’mache, so het si sech uf Liebesgschichte gruusam schlächt verstande. Der Fade, wo di beide junge Lütli under sich verbunde het, isch no nid völlig verrisse gsi, und wil der Renat ds Gfüehl gha het, der Widerstand chömi vil meh vo der Muetter als vom Veronika, so het er ghoffet, ds Veronika heig’s grad descht meh mit ihm, und het dä Fade nah-ti-nah wider zu mene dicke Seili probiert az’dräje.
Ds Veronika sälber het zu dene Töchtere ghört, wo z’Bärn nid grad dick gsäjt, aber doch hie und da no az’träffe sy: si trybe’s mit mene junge Ma wi mit mene Lade, wo über ne Bach gleit isch und wo me druff gumpet und hopset und dänkt, er heig’s scho no. A ds Chrachen und i-Bach-plötsche dänke si erscht, wenn si de drinne sy. Natürlech probiert me das nume mit de weniger guete Partie, di bessere möge’s weniger lang verlyde, und ds Päch isch o größer, wenn si löj la gah. So lang aber es Meitschi ds Gfüehl het, der Lade trag ihns no, so dunkt’s ihns no ganz apartig luschtig, druff umez’jöike. Ds Veronika het wohl gwüßt, daß der Renatus, wo nid vil anders gha het als sy guete Chopf und gschickti Finger, sech ne Geduldsprob het müeße la gfalle. Und daß er so gschwind nid wärdi lugg la, het der Renat scho lang verrate.
116 E guete Fründ het dem Renat, wo-n-er ihm sys Leid gchlagt het, erscht no gseit: «Du bisch e Dumme! Merksch nid, daß der Alt nume vo dir profitiert und daß du der Loufpaß z’erwarte hesch, sobald du dys Rächt begährsch? Wenn öppis mit dir wär, so hättisch ihm scho lang der Bündtel vor d’Füeß gworfe.» Der Renat het das nid welle zuegä. Er het bis jitze bei Grund gha dranne z’zwyfle, daß ihm der Meischter Sterr e guete Fründ sygi. Aber wenn me settigs z’ghören überchunnt, so blybt gwöhnlech öppis dervo bhange, öb me wott oder nid. Und so isch der Renat vo denn ewäg doch nümme mit dem ganz glyche Vertrouen i d’Wärchstatt zum Meischter Sterr gange. Er het jitz zu den Unzufridene ghört, und dere het es zu sälber Zyt z’Bärn e große Huuffe gä. D’Niderlag vo Marignano, und was drum und dra ghanget isch, het’s mit sech bracht, daß men i de meischte Hüser ds Glöuf i di frömde Chriege verwünscht het. Wil es aber a Lüte nid gmanglet het, wo näbem Bluet o Gäld gschmöckt und daheim bi der fridlichen Arbeit gradeinisch Längizyti übercho hei, so hei sech Parteie bildet, und Stadt uuf und Stadt ab isch alles e chly hinderenand gsi. Cheiser, Chünig und Papscht hei weleseh gmacht, für wider Schwyzer Soldate z’übercho. Eine het geng meh versprochen als der ander. D’Inner-Schwyzer hei nid welle la fahre, was men a Land änet de Bärge no gha het, und der Cheiser het ne versproche, si sölle’s bhalte, wenn si-n-ihm gnue Lanzchnächte 117 stelle. D’Bärner hingäge hei de gfunde, si wüßte nid, was me vo där Syte no z’erwarte hätti, nadäm der Herzog vo Mailand uf menen Esel nach Frankrych yne gritte sygi. Me söll jitz einisch bim Fride vo Galera blyben und luege, daß me der Chünig vo Frankrych uf syr Syte heigi. Wi-n-es mit däm Friden aber isch gmeint gsi, das het me bald nam Neujahr, währeddäm juscht di eidgenössische Tagherre z’Bärn gsi sy, mit Hände chönne gryffe.
Da het ei Tag der Heiri Harsädel vor em Huus vom Ratsherr Bütschelbach a der vordere Gaß Holz gspalte. Es isch chalt gsi und d’Gasse voll Schnee, und wär vorusse nüt z’tüe gha het, isch i der Näächi vom Ofe blibe. Um so besser het me jede Lärme möge ghöre, und drum het der Heiri trotz dem Chlefele vo syne Schyter vo wytem scho öppis ghört wi Trumpetestöß. Er het sy Achs abgleit und isch uf d’Gaß use ga luege, was derhär chömi. Öppis tuusigs isch da gangen obehär dem Zytglogge. Es sy Lüt d’Stadt ab cho und allne voruus der Joscht Lägeli. Im Vorbygah het er dem Heiri zuegrüeft: «’s git Gäld, ’s git Gäld, Heiri!» Der Harsädel het dänkt, das sygi e Gspaß wi nen andere; aber für emel ja nüt z’versuume, isch er doch däm Gstürm etgäge gloffe. Es sy Rüter cho mit Trumpete, Lanzchnächten und e Zylete Wäge. Und z’voruus und z’beidne Syte sy e Huuffe gwunderigi Lüt gloffe, die hei underenand dischputiert und d’Händ verworfen und linggs und rächts i 118 d’Louben yne brüelet: «Gäld, Gäld, ’s git Gäld!» Under allne Loubeböge hei d’Lüt dummi Gsichter gmacht, wil niemer sech derfür het welle ha, er gloubi öppis vo der kuriose Bottschaft und alli doch dänkt hei: jä, eigetlech, wenn doch öppis dranne wär! Uf jedes Tätterätä vo de Trumpete hei sech meh Lüt uf d’Gaß vüre gla, und wo der Zug zu der Chrüzgaß abe cho isch, isch es scho ganz schwarz gsi z’ringsetum. Z’mitts im Gstüchel innen isch der Heiri zwüschem Lägeli und dem Michel Sunnefroh gloffe, und die hein ihm gwüßt z’brichte, das sygi jitze ds Gäld, wo der Chünig vo Frankrych schicki und de erscht no nid di Million, wo-n-er den Eidgenosse versproche heigi, wenn si ihre Bsitz im Mailändische welle la fahre. Z’erscht chömi jitze no der rückständig Sold. Jitz müeß me sech derzue ha.
Underdessen isch di merkwürdigi Bottschaft bis a Stalden abe cho gsi. Und sobald me bi ds Sterrs öppis dervo verno het, het’s gheiße, aha, jitz müeß me ga luege, daß für e Chueni Möuk öppis z’ergattere sygi. Der Renat het sech grad erbotte, ga z’luege, was öppe z’mache sygi, und er het scho d’Türfallen i der Hand gha, so ghört er, wi d’Meischtersfrou zu ihrem Ma seit, es dunk se, es wäri gschyder, sech hinder e Junker vo Rörswyl z’mache, dä chömi besser zueche. Der Renat het sech müeße säge, d’Frou Sterr heigi rächt; aber gworgget het’s ne doch, und er het d’Türe nid grad eso hinder sech zuegmacht, wi wenn men Angscht het, öpper im Schlaf z’störe. Nid minder ungeduldig als alli andere 119 Lüt isch er d’Hormannsgaß uuf grönnt und het der Platz vor em Rathuus gstacket voll Lüt gfunde. Vil Lärme hei si eigetlech nid gmacht. Mit de Händ i de Seck sy si im Schnee umegstampfet, hei enandere gschouet und hie und da öppen e schlächte Witz gmacht und gluegt, was für Ratsherren oben a der Rathuusstäge sy cho abe güggele. Eigetlech isch nüt z’gseh und nüt z’mache gsi; aber um ds Tüüfels Gwalt wär men emel nid hei gange, bevor di eichigi Türe vom Rathuuschäller hinder em letschte Gäldsack isch verriglet gsi. Us eim Egge vom Platz het me vo Zyt zu Zyt es luts Glächter ghört. Dert isch wider einisch der Bylang Chrigel, wo i där Jahreszyt nid vil z’tüe gha het, under ne Kuppele Chriegsmanne grate gsi. «Aha», het er ne gseit, «hütt heit dr schynt’s uuf möge, dir Fuulhünd, ganget, näht eue Sündelohn, so heit dr Rueh!»
«Gäll, gäll», hei si-n-ihm umegä, «we d’ o chönntisch ga d’Chappe häre ha, Milchschelm!»
«I wett mi o gschämt ha, settigs Schandgäld az’näh», fahrt der Bylang furt, «näht ume, näht, dir bheit’s notti nid lang — luegit dert äne, si passen ech scho druuf, d’Gäßlimöntscher!»
Us der Luft griffen isch es nid gsi, was er ne da gseit het. Me het an allnen Eggen und Ände deren ufgstrüblete Wybervölkli gseh, wo sech de junge verwilderete Chriegsmannen a Arm ghänkt hei. Und gäge die hei sech di Bursche weniger gwehrt als gäge Lüt, wo ne hei Gäld etlehnt gha. 120 Da isch mängen im Huuffen umenandere gloffen und het irged eine gsuecht, wo-n-ihm sy ganze Sold scho vor em Abmarsch vo Bärn het verschriben und verpfändet gha. Grad der Lägeli und der Sunnefroh hei sech wi ds bös Gwüsse hinder de Wägen ume gschlichen und i d’Egge drückt, für ihrne Glöubiger us den Ouge z’cho. D’Wirte sy fascht alli uf em Platz gsi, für de bi der Arichti z’vorderscht z’sy, si hei natürlech di meischte Guethabe gha yz’zieh.
Um e Stadthirt umen isch es undereinisch still worde. Grad im rächte Momänt no, für z’verhüete, daß si enanderen i d’Haar fahre, isch e Barfüeßer-Mönch — nid der einzig uf em Rathuusplatz — dert erschinen und het afa dra mahne, daß di beschti Anlag vo däm Gäld i der Chilche sygi. Me söll nid vergäße, daß es eigetlech es Sündegäld sygi, aber der Dräck gang ab, wenn me’s der Chilche stifti. Jitz wär di allerbeschti Glägeheit, für sys ewige Heil z’sorgen und sech e Jahrzyt, e Seelemäß z’erchoufe. So chönni me sogar der Chriegsdienscht no in es Gott gfelligs Wärk verwandle. D’Chilche zu Barfüeßere syg der ganz Tag offe. Wo der ehrwürdig Brueder Barfüeßer sys Gsatz fertig gha het, isch niemer meh um ne-n-ume gstande als Lüt, wo o nid im Troum en Aspruch uf das französische Gäld gha hei. Und nid vil besser wird’s den andere geischtleche Herre gange sy, wo sech um ds Rathuus umetribe hei.
121 Ändlech, wo me ds Stah scho bald nümme het möge verlyde vor Chelti und Gnietigi, sy du nes paar Ratsherre d’Stägen ab cho und sy i ds Gwölb under der Stäge, wo ds Gäld isch versorget worde. Jitz — jitz, hei du di Ungeduldigste pärsé scho gmeint, gang’s los, jitz müeß me sech derzue ha. Und du het’s vor em Gwölb en unerchannti Stunggete gä vo aller Sorte Lüt. Jede het z’vorderscht welle sy, und di gröbschte hei nid lang gluegt, zwüsche was für Rüppi si ihri Ellböge stecke. Scho het me mitenandere gfluechet und brüelet, sech trappet und gstüpft, da rüeft e Ratsherr obe vo der Stägen abe: «Tüet doch o nid wi di Uvernünftige! Hütt wird ekei Batzen usteilt. Es mueß doch o z’erscht zellt sy, und der gröscht Teil dervo chunnt ja wider furt. Si wei i den andere Ständen ihre Teil o.» Uf das hi het ds Drück nahgla, und d’Begleitmannschaft het d’Lüt emel afange chönne vo der Türe zrück trybe. Bis an es paar bsunders Mißtraoischi, wo sech nid hei la usrede, me heigi das nume gseit, für sech d’Lüt vom Lyb z’ha, het sech vo denn ewägg der Huuffe nah-ti-nah verloffe, und die, wo würklech es Guethaben uf ds französische Gäld gha hei, sy afangen uf Rächnung dervo ga ne Channe helte. Si hei halt dänkt, so heige si emel de sicher einisch öppis dervo gha.
Und wenn es jitze scho uf em Rathuusplatz sälber nümmen usgseh het, wi wenn sech d’Lüt um das Gäld interessierte, so isch derfür daheim i de Hüser, i de Wystuben und i de Chällere d’Verteilung 122 in eren Art verhandlet worde, daß me hätti sölle meine, es chönni niene nüt meh dernäbe gah. Derby sy aber scho Fründschaften uf Läbeszyt i d’Brüch gangen und neui Familiezwischten etstande.
Dem Renatus isch es no so rächt gsi, daß er d’Sach vom Chueni Möuk nid zwüsche de Füüscht und Ellböge vo däm Volk het bruuche ga z’verfächte. Für nüt z’versuume, isch er, sobald d’Ratssitzung uus gsi isch, zum Herr vom Stein gangen und het ihm der Handel vorbracht. Aber dert het er scho bi den erschte Worte müeßen erfahre, daß dä nid zu dene Lüte ghört het, wo wi die vom Chlapperlöubli wäge mene blinde Chriegschnächt Härzweh und Ougewasser überchöme. Es het der Renat dunkt, dä Ma bruuchti eigetlech gar kei Harnisch az’lege für i Chrieg, es syg so wi so alles an ihm wi Erz und Yse. Grad z’allererscht het der Fäldhoupme, wo natürlech druuf gfasset gsi isch, daß me jitz de vo allne Syte sy Fürsprach chömm cho höische, so puckt wi müglech gseit: «Das geit mi nüt a. Die, wo mit Letzine heicho sy, wüsse, was si z’tüe hei, si söllen i ds Elände-Huus a der Brunngaß. Aber i weiß scho, wi si’s hei, lieber tüe si daheim verräblen als im Spittel folge. Si hei’s zum voruus gwüßt, zwunge het me niemer, Chrieg isch Chrieg, und da cha me nid amene jeden aparti ga däsele.» Und wo der Renat no einisch en Alouf nimmt, für e chly ds Erbarme vom Ritter z’wecke, so luegt ne dä vo Chopf bis zu de Füeßen a, wi 123 wenn er ihm wett säge, wär bisch du eigetlech? E settige Stadthöck sött nid welle cho mitrede. Der Renat het dänkt: lue du mi numen a, i bi o ne Möntsch und de no eine vo Bärn! Wo der Fäldhoupme der Trotz i ds Renats Ouge gseht, seit er zue-n-ihm: «Syt Dir e Brueder vo däm Bursch, oder wi chömet Dir derzue, ihm hie z’bescht z’rede?» Der Renat isch bi dene Worte ganz es eigets Gfüehl acho. «Brueder?» het er g’antwortet, «nei, verwandt isch er mer nüt. Aber sys Unglück isch mer z’Härze gange, wi’s öppe jedem Chrischt z’Härze geit.» Da flügt dem Ritter e spöttische Zug über ds Gsicht, er tätschlet dem Renat uf d’Achslen und seit ihm: «Chömet Dir einisch mit i ds Fäld, das git roti Backe — guete Chrischt! Schicket Dir dä Bursch numen i ds Elände-Huus, und läbet wohl!»
Vor der Hustür het der Renat d’Füüscht gmacht und d’Zänd ufenandere drückt, wi wenn er e Schnitt i ds Läbige müeßt verbyße. Bis jitze het er der Herr vom Stein eigetlech nume mit Chünschtlerougen agluegt und en Art stilli Verehrung für dä schön Chriegsma gha. Hütt isch dä Troum verfloge. Er het dütlech afa gspüre, was eine, wo im Fride syr Chunscht, syr Arbeit nahgeit, vor dene gilt, wo ds groß Wort füehren und bi allem oben-ab schöpfe. Und was ne no bsunders möge het, das isch das sicheren und überlägene Wäse vom Fäldhoupme gsi. Er het gseh, daß gäge settigi Lüt nid liecht isch gsi ufz’cho.
124 Der einzig Troscht, wo der Renat i de nächschte Tage gha het, isch gsi, daß der Junker von Römerstall sech der Sach mit dem Chueni Möuk nüt het wellen anäh. So gärn er sünsch jedi Glägeheit profitiert het, für ds Sterrs öppis z’lieb z’tue, so wyt het ne d’Liebi zum Veronika schynt’s no nid tribe, daß er’s hätti la druuf abcho, sym Herr und Gebieter öppis vorz’bringe, wo dä nid gärn ghört het.
Ds französische Gäld isch du würklech, bald nadäm me’s het ustrumpetet gha, o verteilt worde. Es isch derby sträng na Rächt und Regel zuegange. Es het nid emal es Gchäär gä; aber zfriden isch einewäg niemer gsi. Wo Gäld isch, sy nie alli zfride. Die, wo nüt z’guet gha hei, hei gfunde, di andere hätte’s us Patriotismus nid söllen anäh, und hei ne’s o gseit. Und das hei die, wo ds Gäld im Sack gha hei, grüslech übel gno. Und wil ds Gäld z’sälbisch e rari Sach gsi isch, hei nume wenigi vo dene, wo öppis übercho hei, der Verstand gha, ihri weniger gfellige Nachbare zu mene guete Schluck yz’laden und ne z’säge: «Da, nämet o eis und schwyget!»
Me cha sech dänke, daß trotzdäm am Abe na der Verteilung d’Trinkstube z’Bärn nid läär blibe sy. Nid nume d’Not, sys Gäld so gschwind wi müglech wider los z’sy, het ds Mannevolk i d’Chäller und d’Wirtshüser tribe; me het doch o welle ghöre, was d’Lüt säge, und di eigeti Meinung zum beschte gä. Der Renatus Urghend het am Aben i der Trinkstube vom Bolei Gantner am Zytgloggen es 125 ganzes Trüppeli vo settige binenandere gfunde, wo der hüttig Tag verwünscht hei. Der Herr Manuel isch hinecht o nid uf ds Muul gsässen und het mit sym freie Rede di Mannen agmacht, vo der Läbere wäg usz’packe, was si dänkt hei. Der Ratsherr Bütschelbach het gmeint: «Wenn nume der Tüüfel di Franzose mitsamt ihrem Gäld nähm! Es dunkt ein, d’Seele vo dene Erschlagene vo Marignano und Novara sötte di Chronefrässer mit ihrem Fluech verfolge, daß si niene meh rüejig chönnten ablige.» Und was der Ratsherr gseit het, das isch i hundert Variatione der ganz Abe wider und wider gseit worde.
Der Renatus isch in ere tiefe Fänschternische näben e junge Ma vo geischtlechem Stand cho z’sitze, und di beide sy di ganzi Zyt dert i der Fyschteri gsässen und hei meh glost als gredt. Nüt descht minder hei si gspürt, daß si i öppisem zsämeghören und sech guet würde verstah. Beidi hei ds Härz voll Verdruß und Erger gha, und drum isch, was der eint gseit het, bim anderen in es offes Ohr gfalle. Einisch, wo di Mannen am große Tisch eso rächt gjammeret hei, wi rar doch o d’Lüt sogar i de höchere Stände syge, wo dem frömde Gäld möge widerstah, da seit dä jung geischtlech Herr — und derby hei syni Ouge heiterer glänzt als d’Buzeschybli im Lampeschyn — zum Renat: «Wi wett das o besser wärde, wenn d’Chilche nüt meh nutz isch und di Geischtleche sälber mit dem schlächte Byspil vora gange?» Und wo der Renat i der 126 gröschte Verwunderung uf sy Nachbar luegt und sech fragt, öb er eigetlech troumet heigi, seit der Herr Berchtold Haller — so het nämlech dä jung Ma gheiße, er isch z’sälbisch Ghülfe vom Lütprieschter Wyttebach gsi — mit trotziger Stimm und ohni im gringschte sech drum z’kümmere, wär’s ghöri: «Ja, so isch es. Dert sött afangen es Wätter dry fahre, dert mueß es Luft gä. So lang me de Lüte ds Evangelium versteckt und verhet, chan es eifach nid tage. Und wi meh daß me ne’s verhet, wi meh geit es bärgab mit dem Prieschtertum.» Der Renatus het no geng synen Ohre nid rächt trouet; aber di verwägene Wort vom Herr Haller hei ne-n-afa azieh, und er het dänkt, mit däm möcht er gärn einisch z’grächtem rede. Am Änd sygi das no kei Sünd, wenn me sech vo öpperem, wo so rächt a der Arichti sitzi, ds Wäse vom neue Gloube löj la erlütere. Und wo-n-er gar du no gseh het, daß der Herr Manuel mit dem Herr Haller ganz glycher Meinung isch; so het er’s druuf agleit, sobald wi müglech meh von ihm z’ghöre. Wo der Herr Haller ufgstanden isch, het er ne-n-am Ermel zupft und gfragt, öb er nid es paar Schritt mit ihm gah dörfti. «He warum nid?» antwortet der Herr Haller. Und wo-n-er underwägs merkt, daß er e Ma näbe sech het, wo offebar vo allem gnue und der Verleider gha het und also gärn sys Härz öppis Neuem uftue würdi, het er ne gheiße zue-n-ihm yne cho, si welle grad no chly mitenandere brichten über di Sach. Er het ne-n-a 127 der Herregaß in e fyschteri Stuben ufe gfüehrt, und wil juscht grad e mondheiteri Nacht gsi isch, so hei si nid emal Liecht gmacht. Si sy näbenenand uf e warmen Ofetritt gsässe, und dert het du der Herr Haller losgleit: «Me cha ds Evangelium ufschla, wo me wott, so gseht me, wi mer chrumm drinne sy. Het nid scho der Ängel uf em Fäld de Hirte gseit: Siehe, ich verkündige euch große Freude, die allem Volk widerfahren wird! — Allem Volk! Begryffet Dr? ’s wird also wohl nid so gmeint gsi sy, daß de-n-es paar Prieschter d’Bottschaft für sich bhalten und nume das wytergäbe, was ne passet. Alli sölle’s übercho, ds Wort, und da wei mer is derhinder machen und nid nahgä!» So het er agfangen und eis us em anderen use gspunne, und der Renat isch nid schläferig worde drob. Si hei chuum gmerkt, daß es di erschti Tagheiteri und nümme der Mondschyn gsi isch, wo sech d’Bleifassunge vo de runde Fänschterschybli dervor abzeichnet hei. Isch es im Afang vo däm nächtleche Gspräch dem Renatus ehnder no chly gspässig vorcho, daß er sech uf settigi Sache söll yla, so isch er nah-ti-nah rüejiger worde, wo-n-ihm sy neue Fründ ufzellt het, wär alles vo de geischtleche Herre z’Bärn im stille sech dem neue Gloube zuechehri. Är sälber sygi am meischte vom Dokter Wyttebach derzue agmacht worde.
Wo sech du d’Buzeschybli geng rosiger hei afa färben und men ändlech dür nes offes Fänschterli in e wundervolle Wintermorgen use gluegt het und 128 d’Sunne groß und prächtig über ds Fyschteraarhorn use cho isch, da isch es dem Renatus Urghend gsi, wi wenn o i sym Härz e neui herrlechi Sunnen ufgange wäri, es Liecht, wo alles anderen überstrahlet het. Di zwee hei ne Fründschaft gschlosse, wo beidi glücklech gmacht het. Wo der Renatus sech verabschidet het, het ihm der Herr Haller es Büechli gschänkt, damit er sälber der Wäg wyter chönni sueche. Es isch es dütsches Evangelium gsi. Der Renatus het gspürt, daß er öppis ganz bsunders Wärtvolls i der Hand het, und ohni en Ougeblick umz’luege, isch er dermit hei gloffen und het sech so dry yne gläse, daß es ne dunkt het, er chönni nümme höre.
VIII.
Vo däm Tag ewäg oder, besser gseit, vo der Nacht ewäg, wo der Renatus mit dem Herr Haller zsämen uf em Ofetritt zuebracht het, isch i sym Läben öppis anders worde. Es isch ihm vorcho, wi wenn er bis jitze planlos im Näbel umenandere gfahre wär. Und jitze het er öppis afa vor sech gseh und e Chraft gspürt, wo sys Härz tapfer und groß gmacht het. Uf der einte Syten isch der Haß und d’Verachtung gäge d’Chronefrässer in ihm erwachet. Ihre bösen Yfluß het er ja scho im Huus vom Meischter Sterr z’gspüren übercho, und im Verchehr mit dem Herr Haller isch ihm du o no es Liecht drüber ufgange, wi eigetlech ds ganze Volk und d’Regierung under ihrem Trybe hei müeße lyde, und daß di evangelischi Wahrheit juscht grad i dene Lüte di böschte Gägner müeßi finde, het er sech chönnen a de Finger abzelle. Meh und meh het er agfangen alles um sech umen i däm Liecht aluege. Und wi-n-er trotz allem Widerstand mit sym ganze Härz am Veronika ghanget het und sech vo niemerem hätti la usrede, daß si zwöi zsämeghöre, so het er vo denn ewäg sys höchschte Zil drinne gseh, alles, was er dür e Herr Haller übercho het, dem Veronika wyter z’gä. Mit menen unermüedlechen Yfer het er sech derhinder gmacht, us sym Evangeliebuech die Sprüch, wo-n-ihm der 130 tiefscht Ydruck gmacht hei, für sy Schatz in es apartigs Büechli use z’schrybe. Jede freien Ougeblick het er bruucht, für mit dem Ufwand vo syr ganze Chunscht es chlys Prachtwärk druus z’mache. Und wenn ihm de albe derby das schöne Chrüz isch i Sinn cho, wo ds Veronika mit dem Säge vom Kardinal Schinner uf der Bruscht treit het, so isch er in es settigs Füür ynecho, daß er sech völlig het müeße bändige, für i sym Überyfer nid öppis z’verderbe. Jitz gilt’s, het er sech gseit, jitz wei mer de luege, wär meh usrichtet, da Pfaffesägen oder ds luteren Evangelium.
Underdessen aber het er bim Meischter Sterr einewäg sy Arbeit verrichtet. Es isch still zue und härgangen im Huus. Me het gmerkt, daß öppis i der Luft isch, wo niemer gärn dervo redt. Niemer aber isch derby meh i der Chlemmi gsi als dä guet Meischter Sterr. Lang, lang het er sech gwehrt für e Renatus. Aber wil er der rächt Ougeblick het verpasset gha, für ds ungrächte Begähre vo syr Frou abz’wyse, und je länger descht weniger der Muet gfunde het, nere sy Meinung z’säge, so het er z’letscht nümme gwüßt, wo uus und wo ane. Und ändlech het er’s nümmen usghalte. Er het gseh, daß der Husfriden uf em Spil steit, und drum het er im Ustage, wo der Schnee vo de Bärgen abe gschmulzen isch, ds Härz i beidi Händ gno und einisch nam Fyraben i der Wärchstatt zum Renat gseit: «Loset, Urghend, es isch gschyder, mer gangen usenandere. I meine nid für geng; aber es 131 würd Euch nüt schade, wenn Dir einisch der Wäg under d’Fueß nähmtet und e chly gienget ga luege, wi d’Wält usgseht. I sälber hätti’s mit der Glasmalerei nie so wyt bracht, wenn i geng daheim wär blybe sitze. Es söll Ech nüt z’Leid gscheh, und zum Pfand, daß Dr my Wärchstatt wider offe findet, wenn’s Zyt isch, tuen ig Ech di schöni Schybe für e Herr von Römerstall ufbhalte. Es söll underdesse niemer nüt dranne mache. Dem Junker schynt’s ja dermit nid z’pressiere. Si soll Eues Meischterstück sy und blybe.»
Der Renatus isch nid so gar us de Wulke gfalle. Er het scho lang dermit grächnet, daß das de einisch chömi. Aber jitz, wo der Ougeblick cho isch, syn ihm du wider alli di Sache dür e Chopf gange, wo men ihm öppe gseit het: daß der Meischter Sterr nume von ihm welli profitiere und daß er ne de einisch zwüsche Stuehl und Bank löj la abe falle. Er het es Zytli stumm vor sech abe gluegt, und ändlech seit er: «Ja nu, i wott nid d’schuld sy, daß es Ufride git im Huus. Es isch gschyder, i gangi.»
Der Meischter het ihm du no lang zuegredt, er söll di Sach nid vo der böse Syte näh. Er well ihm derzue verhälfe, daß er uf der Wanderschaft zu guete Lüte chömi und sy Rächnung findi. Z’gueter Letscht hei si schidlech und fridlech e Reisplan gmacht, wo dem Renat het sölle Glägeheit gä, sy Chunscht z’bruuchen und öppis z’lehre derby. Er het sech vorgno, de große Gottshüser nah dür ds 132 Fryburgbiet und ds Walliserland und über e Sankt Bärnhards-Bärg i d’Lombardei z’wandere.
D’Wanderschaft i di wyti Wält und d’Ussicht, öppis Neus z’gseh, anderi Möntschen az’träffen und öppis z’erläbe, für wele junge Möntsch het das nid e große Reiz? Der Renatus het sech mit däm o no bald chönne tröschten über en Abschid vo ds Meischter Sterrs Wärchstatt. Er het sech im stille scho drüber gfreut, daß er de, wenn er wider zrück sygi, sech nümme geng bruuchi la z’gschweigge vo Fründen und Kamerade, wo sech so gärn öppis z’guet ta hei uf ihri Wälterfahrung. Aber das alles het dem Renat gar nüt meh gha z’säge, sobald er a ds Veronika dänkt het — und a das het er Tag und Nacht dänkt. Er het sech müeße säge, daß er im Ougeblick, wo-n-er der Stadt Bärn der Rügge chehri, dem Junker vo Rörswyl ds Fäld überlaji. I sym Tiefinnerschte het er zwar nid chönne gloube, daß ds Veronika würklech sys Härz dem Junker schänki und ihn chönni vergässe. Aber das isch ihm e schlächte Troscht gsi. Zu sälber Zyt hei d’Töchtere zu ihrer Hürat no nid eso vil gha z’säge wi hüttigstags. D’Sach isch gar mängisch zwüsche den Elteren usgmacht worde, und so guet wi me mängs in es Chloschter ta het, ohni lang z’frage, ob es ihm rächt sygi, isch o mängs an e Ma verhüratet worde, däm es nüt nahgfragt het. Und d’Hoffnung, daß der Meischter Sterr gnue Rügge heigi, für gäge Wille vo syr Frou dem Veronika sy freii Wahl z’la, het na den Erläbnis 133 vo de letschte Tage bim Renat a mene chlynen Ort Platz gha. Ds gröschte Vertroue het er trotz allem geng no i ds Veronika sälber gha.
Mit verdoppletem Yfer, wenn das no wäri müglech gsi, isch er hinder sys Spruchbuech gange, het’s fertig gschriben und es Titelblatt derzue gmacht, wi me nid grad eis het chönne finde, und dem Buechbinder het er alles versproche, was er nume welle het, für ne schöne Läderdechel. Hätt er Zyt gha, so hätti no ne guldigi Bschlüsi dra müeße, aber das het’s nümme möge gä. Der Plan, wi-n-er das Andänke sym Schatz welli i d’Händ spile, isch scho lang gfasset gsi, und chuum het er’s vom Buechbinder umen übercho, so isch er ds morndrisch am Stalde ga passe. Da sy no wenig Lüt umewäg gsi, und es het ihm nid chönne fähle, ds Veronika z’erwütsche, wenn es vo der Mäß hei cho isch. Unden a der Stäge zur Loube het er ihm sicher chönne der Wäg verlege. Es isch still gsi und chalt, so daß d’Lüt nid meh vor d’Hüser use cho sy als grad nötig. Ob ihm irgedwo vo mene Fänschter uus öpper zueluegi, isch ihm glych gsi. Nachhär hei d’Lüt synetwäge chönne schwätze, was se gfreut het. Fascht het’s ne-n-i der Seel duuret, wo-n-er ds Veronika het gseh d’Gaß ab cho, und er isch sech vorcho wi ne Röuber, aber — Not bricht Yse. Im Ougeblick, wo-n-es gäge d’Stäge zue chunnt, isch er us em Boge vo der Chällertüre vüre cho und het ihns so fründlech und natürlech grüeßt, wi-n-es ihm bi der eigeten Ufregung isch müglech gsi. 134 Daß aber sy Stimm en andere Ton agno het als sünsch, het er nid chönne verhüete, und drum het’s dem Veronika o grad e chly der Ate gno, so daß er nid liecht gha het, sy Chlupf z’verstecke.
«I ha doch nid furt welle», het er gseit, «oder i sötti ehnder säge nid furt chönne, ohni Euch no einisch cho z’bhüete. Wi wyt i chumen i der Wält, weiß i nid; aber das weiß i, daß ig Euch nid vergisse und wenn’s mi sött bis a ds Änd vo der Wält verschla. Und einisch chumen i wider hei. Und sött i Euch nümme hie finde, so bin i de zum letschte Mal z’Bärn gseh worde.»
Dem Veronika het schier ds Härz welle verspringe, und es het chuum vürebracht: «Aber, Renat...»
«I wott Ech nid plage, für das han ig Ech scho z’lieb übercho. Aber, wenn es sy sötti, daß mir zwöi nid zsämechöme, so söllet Dir doch emel wüsse, daß niemer mir cha sy, was Dir mir gsi wäret. I cha mer nid liecht dänke, daß zwöi sech besser würde verstah als mir beidi. Und wenn i jitze furt mueß und villicht lang, lang nümme derzue chume, mit Euch z’rede, so lan ig Euch derfür öppis da, wo no meh Wärt het für Euch als der bescht Fründ. Villicht mahnet’s Euch de albeneinisch a dä, wo-n-Ech’s gä het. Gryft es Euch so tief i ds Härz wi mir, so isch es de sicher, daß es e Wäg gäb, wo mir zwöi druffe chönnte dür ds Läbe gah.»
Ds Veronika isch währed dene letschte Wort uf d’Stäge nidergsunken und het ds Gsicht mit de 135 Hände zuedeckt. Wort het es keini gfunde, für dem Renat z’antworte. Am liebschte wär es furtgsprunge, aber es het ihns dunkt, es bringi d’Füeß nid vom Fläck. Der Renat het ihm sys chöschtleche Buech vor d’Füeß gleit und druuf passet, daß es es nähmi. Aber undereinisch git sech ds Veronika ne Ruck, steit uuf und springt, so bhänd als d’Füeß ihns hei möge trage, d’Stägen uuf i ds Huus.
Lang het ihm der Renat nid nachegluegt. Er het sys schöne Buech wider gno und isch d’Stadt uuf. Aber so gschwind het er syni Plän nid ufgä. Er het sech gseit, er heig’s villicht nid am gschicktischten agstellt, und daß ds Veronika na allem, wo i de letschte Tage vor sech gangen isch, sys Gschänk und Andänke nid grad under de Fänschter vo syr Muetter heigi dörfen anäh, sygi am Änd o nid so z’verwundere. Isch es ihm nid grate, sys Chunschtwärk dem Schatz sälber i d’Hand z’lege, so het er ihm’s doch uf menen andere Wäg chönne la zuecho. Vor syr Abreis het er so wi so no einisch zum Herr Manuel welle, und jitz het er dänkt, dä wärdi so guet wi früecher ihm das Mal o hälfe. Er isch zue-n-ihm gangen und het ihm sys Härz usgschüttet. Der Herr Manuel het ihm glost und gseit, was er da erläbt heigi, sygi de no lang kei Grund, der Chopf la z’hange. «Es dunkt mi, für nen ufrächte junge Ma gäb’s jitz wichtigeri Sache. Allwäg isch es für Euch ds Beschte, Dir ganget einisch e chly über ds Burgerezil use. Ganget lueget, wi d’Wält groß und schön isch! Villicht 136 chömet Dir de o drüber, daß es nid nume z’Bärn schöni Meitschi und bravi Froue git. Es isch mir de no di gröschti Frag, öb e Tochter, wo so vil uf Gäld und vürnähms Wäse git, Euch würdi glücklech mache. I wott Euch ja nid dry rede, aber e chly überluege het no niemerem nüt gschadt. Heit Dr de ne Bitz Wält gseh und ds Chlapperlöubli drob nid chönne vergässe, nu guet, de will i de nüt meh säge.»
«Ja meinet Dir», stoßt der Renat schier e chly uwirsch vüre, «der Junker vo Rörswyl blybi de so lang uf de Chnöie wi dä uf der Schybe? — Ja frylech, im Vertrouen uf mys guete Glück gangen i jitz über Land, aber daß i ds Veronika Sterr nie ganz vergisse, das weiß i scho jitze. Und ufgä tuen i’s nid, oder i heigi alles probiert, was mer müglech isch. Lueget, das Buech da han i ganz äxtra für my Schatz abgschriben und gmalet und möcht ihm’s zum Andänke gä. Es het mer nid welle grate, ihm’s sälber z’gä, und jitz möcht i doch sicher sy, daß es ihm i d’Händ chunnt, und das chönnt mir niemer besser verbürgen als grad Dir. Euch darf si’s nid abwyse. Gället, Dir tüet mir das z’lieb?» Der Herr Manuel het dem Renat versproche, er well ihm dä Dienscht tue. Und du het er ne no ghörig ufgchlepft und ihm gseit, es syg ihm nume leid, daß er nid sälber mit ihm uf d’Wanderschaft chönni. Er het ihm no mänge guete Rat gä, so daß der Renat ds morndrisch rächt hälluuf und voll 137 gueti Vorsätz sech uf e Wäg gmacht het i di wyti Wält.
Währeddäm der Renat mit sym volle Härz dür ds Fryburgbiet uus gwanderet isch, het der Herr Manuel uf ne Glägeheit passet, für sys Büechli i ds Chlapperlöubli abe z’bringe. Jitz isch halt niemer meh da gsi, wo-n-ihm ds Veronika het chönnen i ds Huus schicke, und d’Muetter Sterr het der Herr Manuel für ne gottvergässene Gspaßvogel agluegt und ne-n-eigetlech gschoche wi Gift. Wär er nid d’schuld gsi, daß ds Veronika mit dem Herr von Römerstall zsämecho isch, so hätt si erscht rächt nüt von ihm welle wüsse. Und settigs merke mängisch no dümmeri Lüt als der Herr Manuel eine gsi isch. Zu sälber Zyt isch es aber z’Bärn nid so schwär gsi, z’erfahre, wenn d’Lüt daheime gsi sy. Me het öppe vo jedem gwüßt, wo-n-er i d’Mäß geit und was er sünsch no für regelmäßigi Usgäng tuet. Und so isch es dem Herr Manuel no bald einisch grate, i menen Ougeblick i ds Chlapperlöubli abe z’cho, wo-n-er ds Veronika allei i der Chuchi het chönnen erwütsche, währeddäm der Meischter a syr Arbeit gsässen isch.
Ds Veronika het sech wyter nüt dänkt, wo das bekannte fyne Gsicht mit der große Nasen und dem schreeg ufgsetzte Barett zur halboffene Chuchitüren yne luegt. Wi mängisch isch er im Vorbygang zur Wärchstatt under d’Chuchitüre cho und het irged e fründleche Gspaß sech erloubt! Aber chuum het ds Veronika hütt uf e Grueß Bscheid 138 gä und gseit, der Vatter sygi i der Wärchstatt, so steit der Maler scho ganz i der Chuchi innen und drückt hinder sech d’Tür i ds Schloß. Was söll ächt jitz das gä? het sech ds Veronika gfragt und isch parat gsi, mit gueter Münz ume z’zale, was sech öppe di bösi Zunge vom Maler hätti wellen erloube. Da chunnt zu sym Erstuune wider das Buech zum Vorschyn, wo vor wenige Tage scho uf der Stäge vor ihm glägen isch. Uf ei Wäg isch es dem Veronika nid unerwünscht cho, vo wägen es het sech sithär doch Vorwürf gmacht, daß es dem Renat der Gfalle nid heigi ta, sys Gschänkli zum gueten Andänken eifach az’näh. Aber im glychen Ougeblick isch es Gfüehl über ihns cho, es sygi doch unagnähm, no ne Dritte zum Züge z’ha. Drum het es dem Herr Manuel ehnder es ufründlechs Gsicht gmacht und d’Händ uf em Rügge zsämegha, wi wenn es gar nid begährti az’rüehre, was er ihm da zuegstreckt het. Der Herr Manuel het aber gar nid druuf gschine z’achten und gseit: «Da bringen ig Ech öppis zum Andänken a Renatus Urghend. Es isch öppis bsunderbar Schöns und Wärtvolls. Nähmet’s numen und tüet’s wohl verwahre. Es söll Ech nid reue!» Und wo ds Veronika gar nid Gattig gmacht het, wellen es Gleich z’tue, seit der Herr Manuel bestimmt und ärnscht: «I nime’s nid wider mit hei, der Urghend isch furt, und i han ihm versproche, i well derfür sorge, daß es i Eui Händ chömi. Mi dunkt’s, es wäri nid rächt, wenn Dir ihm das z’leid tätet. Verdienet hätt er’s emel 139 nid, er isch dürynen e rächte junge Ma, cha öppis und het d’Ougen offe. I chan Ech säge, das Buech isch mit Härzbluet gschribe, und wär settigs nid schätzt, tuet sich sälber schade.» Dermit het der Herr Manuel ds Buech dem Veronika so dargstreckt, daß es gar nid anders dörfe het, als ihm’s us der Hand z’näh. Und wo-n-es wider dervo ufluegt, isch es scho allei i der Chuchi gstande.
Z’erscht isch es no ne Zytlang wi agwachsen uf em glyche Fläcke blibe. Syni Ouge hei wohl ds Buech agluegt, und doch het’s es eigetlech nid gseh, wil syni Gedanke dem Renatus sälber nache gange sy. Ändlech isch es dermit i d’Fänschternische vüre ga sitzen und het afa bletteren und läse. Es het ganz guet gspürt, daß i der flyßigen Arbeit vo däm Buech vil meh Liebi glägen isch als im Chrüz und i de Pärle, wo-n-es am Hals treit het. Eigetlech het es ds Buech grad welle ga versorgen und de afa läse, wenn es nüt hätti gha z’versuume; aber wo-n-es einisch het agfange gha blettere, isch es i ds Läsen yne cho und het nid gwüßt, wi-n-ihm d’Zyt drüber verrünnt, bis undereinisch d’Muetter näben ihm steit und fragt, was es da heigi. Ds Veronika het ganz gnau gwüßt, wi sy Muetter das würdi aluege, daß es vom Renatus Urghend es Andänken anähmi. Aber um keis Guet vo der Wält het es se jitz welle la yne luegen i sys Härz. So schwär ihm di ganzi Sach gsi isch, so het es doch ganz allei dermit welle fertig wärde. «Der Herr Manuel het mer das bracht und gseit, es sygi öppis 140 bsunderbar Wärtvolls», seit es und git der Muetter ds Buech.
D’Muetter Sterr, wo mit dem Läse no vil meh uf em Chriegsfueß isch gsi als mit dem Herr Manuel, het sech nid chönne vorstelle, daß vo däm öppis Guets i ds Huus chönnti cho. Si het e Zytlang drinnen umebletteret, isch nid drüber cho, was es vorstelli, und het churzerhand erklärt, das sygi vom Tüüfel, me müeßi mit zum Bychtiger. Z’erscht isch me no mit zur Tante Wyngarte, gäb nume der Meischter Sterr sälber het dörfen e Blick dry tue. Und wo du d’Tante vermuetet het, das sygi gwüß «öppis Gstürms vo däm neue Gloube», me sötti emel ja dermit zum Huus uus, gäb es no Schaden agrichtet heigi und men am Änd no derfür müeßi ga büeße, het me du dä Stei des Anstoßes zum Propscht vo Wattewyl bracht und nid ermanglet z’säge, wär’s i ds Huus bracht heigi.
Mit stächigen Ouge hei d’Muetter Sterr und d’Frou vo Wyngarte dem Chorherr sys Gsicht gstudiert, währeddäm er mit großer Sorgfalt ds ganze Buech dürbletteret het. Ds Veronika het derwyle dem Chorherr sy Pelz und d’Stube rächt agluegt und gfunde, so ließi sech eigetlech no läbe. Es isch us syne Gedanken erscht ufgstört worde, wo der Herr vo Wattewyl seit, es nähm ne wunder, wär das abgschriben und gmalet heigi, settigi Lüt wären im Chorherrestift z’bruuche. «Es isch e prächtigi Arbeit», het er gseit, «und mit vil Liebi 141 und Sorgfalt gmacht. Es mueß e fromme Ma sy, wo das gschribe het. Nähmet Dir das nume getroscht hei, und tüet’s wohl verwahre! Dir heit da drannen es chöschtlechs Huus-Heiligtum. Läse dörfet Dr’s o, und vergässet nid, vorhär und nachhär es Paternoschter z’verrichte!»
Di beide Matrone sy wi us de Wulke gfalle gsi. Si hei geng uf en Ougeblick gwartet, wo der hochwürdig Chorherr wärdi in es Etsetzen usbrächen und dem Venner Manuel für di frävetlechi Verbreitung vo verbotener Gschrift e Bueßfahrt uf Compostell, wenn nid grad a ds Heilige Grab, ufgä. Sy si mit Wätterlüüchten und Funken i den Ouge zur Propschtei use cho und ds Veronika wi nen abgschmeizti Sünderin hindedry, so sy si jitzen i fyrlecher Prozässion wider heizoge, ds Veronika als di heiligi Eifalt mit dem neue Heiltum vom Chlapperlöubli voruus und di beide mächtige Huben als Ersatz für Inful und Tiara breitspurig und Ehrfurcht gebietend hindedry.
Der Vatter Sterr het gar nid gwüßt, was es söll gä, wo si derhär cho sy, und wo-n-er meh gwunderig als ehrerbietig dry gluegt het, hei ne di beide Matronen i ds Chrüzfüür gno, für ne-n-i di rächti Stimmung z’bringe. Me het ihm o jitze nid Zyt gla, ne Blick i das Wunderbuech z’tue, und wil ihm der Fride vo der Wärchstatt lieber isch gsi als d’Befridigung vo sym Gwunder, so het er di Frouen eifach la mache. Es het du e Tischmacher häre müeße, für under der Nische zwüsche de Fänschter 142 i der Äßstube, wo ne schön gmaleti Muetter Gottes gstanden isch, nes Pültli für das Buech yz’richte, und z’beidne Syte het me Lampen ufgmacht und drunder häre no ne Meiestock ufpflanzet. Für ds nötige Gheien i der Nachbarschaft het d’Muetter Sterr natürlech o gsorget. Ds Beschten aber isch du gsi, daß ds Veronika Tag für Tag vor em Spruchbuech sy Andacht verrichtet und derby jedesmal a dä lieb guet blund Chruslechopf vom Renatus Urghend dänkt het.
Der Meischter Sterr het’s du gmacht wi sy Fründ Manuel. Er het en Ougeblick abpasset, wo Frou und Tochter dem Huus hei der Rügge gchehrt gha, für das Heiligtum a ds Tagesliecht vüre z’näh und e chly z’studiere. Was er da gläse het, das het o bi ihm ygschlage; aber er het derby gspürt, daß di neui Wahrheit, wenn me nere ganz freie Louf ließ, gar mängs chönnti z’underobe rüehre, und daß dadruus unliebsami Sache chönnten etstah. Was ihm jitze meh het z’dänke gä, isch das gsi, daß sy Chünschtlernase d’Hand vom Schryber usegschmöckt het. Einschtwyle, het er gfunde, syg es jedefalls gschyder, me tüej nüt derglyche, und isch ds chöschtlechen Andänke vom Renatus Urghend wider a sy Ehreplatz i der Äßstube ga lege.
IX.
Wo der Himmel wider blauer worden isch und men am offene Fänschter het chönne sy Arbeit mache, het ds Veronika Sterr hie und da der Junker vo Rörswyl gseh der Stalden uuf ryte, und de het ihm jedesmal sys Härz e chly läbiger gschlage. Es het de albe druuf g’achtet, öb es Huefschlag ghöri und isch nöue gwöhnlech nid wyt vom Fänschter gsi, wenn der Herr von Römerstall uf em Heiwäg wider d’Wändschatzgaß ab cho isch. So hei si mänge fründleche Grueß ustuuschet, und ds Veronika het sy hälli Freud gha a dene Fänschterpromenade. Si hei’s gwöhnlech gwüßt yz’richte, daß si keini gwunderige Züge gha hei. Wenn aber scho glägetlech öpper gseh het, wohi der Junker syni Grüeß schickt, so het das dem Veronika nume verwändt wohlta; es het scho gmerkt, wi d’Lüt ne bewunderet hei. I der ganze Stadt und wyt drum ume het me niemer gwüßt, wo so schön im Sattel gsässen isch, so gueti Roß und uf sych sälber so famosi Gattig gha het wi der Chlous von Römerstall. Numen eis het’s dem Veronika nid rächt chönne: Es isch grad gsi, wi wenn der Junker uf sym Roß agwachse wär und nümme wüßti, wie’s astelle, für öppen einisch i ds 144 Huus ufe z’cho. Da het es de mängisch am Abe, wenn’s fyschter worden isch und niemer meh ihns i syne Gedanke gstört het, däm afa nachestuune. Undereinisch isch ihm de i Sinn cho, daß äs ja eigetlech en eifachi Burgerstochter sygi und daß der Junker vo Rörswyl a jedem Finger ne gueti Partie ha chönnti. Und ganz hübscheli, hübscheli het ihm de ne Stimm i sym Härz gseit, es loufi eine dür di wyti Wält, wo villicht doch ehnder für ihns gmacht wäri. Das heiligen Andänke, wo-n-es dert hinden i der Stube von ihm gha het, het frylech weniger i d’Ouge gä als der Ufzug vom Junker, und doch isch es grad eso gsi, wi wenn dert öppis drinne steckti, wo chönnti lose, luegen und rede, so öppis Eigets, Läbigs.
Dusse, z’Rörswyl, hei o zwöi Paar Ouge nam Junker Chlous usgluegt, uf nen Art no sähnsüchtiger als die vo der Meischterstochter im Chlapperlöubli, und däne Blicke sy schwäri Süüfzer nache gfloge. Der alt Herr von Römerstall und sy Frou hei sech o so ihri eigete Gedanke gmacht, wil ihre Suhn je länger descht meh syner Wääge gangen isch und sech nümme het welle la brichte. Si hei sech scho sit Jahren ihri Plän gmacht gha und ihrem Suhn meh als gnue gä z’verstah, uf däm und däm Schloß oder Landsitz wäri eini, wo gar tuusigs guet ga Rörswyl würdi passe, und si wette gärn dises und das tue, wenn er mit sech ließ la rede. Aber der Junker het sech gstellt wi ne Türlistock und vo allem däm nüt welle wüsse. Sitdäm er dem 145 Herr vom Stein i d’Finger cho isch, het me hinden und vorne nüt meh mit ihm chönnen afa. Er het vo nüt anderem meh welle wüssen als vo Fäldzüg und Abetüür. Het men ihm’s wellen usreden und gseit, es sygi doch o nid z’begryffe, mängen andere würd sech d’Finger schläcke, wenn er z’Rörswyl chönnti wirtschafte, so het er g’antwortet, er welli nid daheim versuure, ds Läbe sygi de no läng gnue, er wüßti nid, warum jitz grad är niene hi sötti cho. Der Vatter het ihm da nid liecht chönne widerrede, isch är doch i junge Jahre sälber uszoge bis i ds Globte Land, und was er vo dert mit hei bracht het, isch der Stolz und d’Freud vo sym ganze Läbe gsi. Was het er da dem Suhn welle vor syne ritterlechen Ambitione sy? Het er zrück dänkt a di eigeti Juged, so het er sech gseit: Nei, i will doch wahrhaftig lieber, er gang sech e chly ga d’Hörner abstoße, als daß er daheim um ds Huus ume hocki und e halbe Mischtjoggeli wärdi. Aber frylech, mit däm allem sy den Elteren ihri Sorge nid abgno gsi, und vom Ougeblick ewäg, wo si gwüßt hei, daß der Chlous mit dem Herr vom Stein trotz allem Wärbverbott nach Frankrych welli usrücke, hei si schier mit jedem Tag d’Wält e chly düschterer agluegt und ihm geng wider vo neuem zuegredt, er söll doch rächt nid gah, es dunk se, es sygi dasmal ekei gfreuten Uszug. D’Regierig heig’s verbotte, und eigetlech finden alli vernünftige Lüt, es sygi jitze gnue, i der Lombardei unde lige scho gnue Bärner begrabe; me wüßti nid, was es für nes 146 Verdienscht wäri, nere no meh dra z’gä. Aber vo däm allem het der Junker Chlous nüt welle ghöre, und ds Elterepaar het wohl gseh, daß es ihm mit öppis anderem het müeße cho. Und so het men i syr Verlägeheit uf ds Veronika Sterr griffe. Nid daß öppe d’Eltere Römerstall bsunderbar wohl gläbt hätten a der Ussicht, daß ihre Suhn so ne Meischterstochter hürati, aber me het dänkt, d’Houptsach sygi, daß me dem Junker öppis chönni under d’Nase stryche, wo ne machi z’Bärn z’blybe. Was de wyter druus sölli wärde, chönni me de geng no luege. Sobald Vatter und Muetter i däm Punkt eis worde sy, het d’Frou von Römerstall agfangen um d’Stude schla: «Aber los, my Liebe, wenn i di wär, so gieng i jitze nid z’wyt vo Bärn furt, du weisch nid, wär underdessen alles i ds Chlapperlöubli chunnt! Es chönnti de no mängen andere finde, dem Meischter Sterr sy Tochter gäb e gfreuti Frou.»
Da het se der Junker Claudius gspässig agluegt und dänkt: aha, jitz wär si-n-Ech chummlech! «O Muetter», het er gseit, «dä Chummer überlöjt Dir nume mir, i will scho derfür sorge, daß si mer nid etwütscht. Dä Glasschlyffer, wo nere-n-um e Chittel umestrycht, schüüchen i nid, dä wird sech wohl in acht näh, und sött er sech doch einisch z’nach zueche la, so will i ne de heischicke, daß er vergißt, d’Stägetritten am Chlapperlöubli z’zelle.» Uf das hi het d’Muetter dänkt, wenn si nume nüt 147 gseit hätti; jitze heig si-n-ihm d’Nase druuf gstoßen und glych nid usgrichtet, was si gärn hätti welle.
Der Junker Chlous hingägen isch etschlosse gsi, ds einte z’tue und vom andere nid z’la, und er het sech’s unbsinnet zuetrouet, daß er das chönni. Er het wohl gwüßt, daß, wenn er jitze ds Veronika giengi ga höische, der Meischter Sterr ihm de würdi säge: «Ja, wenn Dr z’Bärn blybet!» Und drum het er einschtwyle nüt anders welle, als uf irged en Art dem Veronika d’Händ binde. Und damit emel ja d’Sach nid e längere Stil überchömi, als ihm rächt gsi isch, so het er der letscht müglech Momänt usgläse, für sech sys Vorhabe sicher z’stelle.
Am glyche Tag erscht, wo-n-er sech mit dem Herr vom Stein uf e Wäg gmacht het ga Losane, uf e Sammelplatz, isch er i ds Chlapperlöubli cho. Daß er syni Elteren i Chummer und Träne z’Rörswyl zrück gla het, hätt ihm ds schärfschten Oug nid agseh. Er isch e Möntsch gsi, wo nume vüretsi het chönne luege. Schicklecherwys het er dem Meischter Sterr nahgfragt, und dä isch wi ne wohldressierte Pudel uf d’Komedi ygange, wo der Junker scho lang mit ihm ufgfüehrt het. Er het ihm gseit: «Aha, Dir weit cho luege, was Eui Schybe macht!» Di Schyben isch ja scho lang fertig gsi; aber der Junker het geng wider irged e Vorwand gha, se no bim Meischter la z’lige. Bis jitze het er geng gseit, er möchti no dises oder das dranne la ändere, aber er well sech z’erscht no bsinne. Hütt 148 het er einisch öppis anders vorgä: er well se no la lige bis er ume chömi. Er möchti vo der heiligen Anna gäge d’Stiftung vo so nere schöne Schybe dä Fäldzug o no grad ymärte. Der Meischter het hälluuf glachet ob der Idee. Und wil er ja wohl gwüßt, daß der Junker nid nume für di glesigi Anna chunnt, so het er’s nid so ärnscht gno. Ob’s ihm de würklech ärnscht sygi mit däm Fäldzug, het er ne gfragt. Und wo der Junker g’antwortet het, allwäg syg’s ihm ärnscht, in ere halbe Stund ryte si zum Tor uus, da het der Meischter gwüßt, was er z’tüe het. Er het sy Gascht i d’Stuben übere gfüehrt, wo Muetter und Tochter ungeduldig uf ne gwartet hei. Und chuum sy si dert gsi, so het d’Muetter Sterr Mittel und Wäg gfunde, der Meischter mit sech wider use z’zieh. Hätti nid der Bueb, wo underdesse dem Junker sy Choli uf der Gaß het sölle ha, zeter und mordio afa brüele, wil ds Roß zablet het und bi mene Haar mit ihm der Stalden ab greiset wäri, so hätti vermuetlech der Herr vom Stein no lang uf e Junker chönne warte. Aber ds Ufschla vo de Huefen uf der Bsetzi het der Junker Chlous us syr Abschidsvisiten ufgschüücht, und er het sech wohl oder übel müeße losryße. Derfür het der Bueb, wo-n-ihm ds Roß gha het, statt mene Chrüzer e Stupf i ds Hinderen übercho.
Sobald me di schwäre Tritte vom Junker het ghört dür e Gang uus gah, hei sech Vatter und Muetter wider zueche gla, und di ganzi Familie het i der Louben usse von ihm Abschid gno. Der 149 Choli isch zwar, sobald er der Rüter wider im Sattel gspürt het, wi ne Hurnuß z’ringsetum gfahre, daß d’Chilchhöfli-Bueben uf alli Syten use dervo gstobe sy, aber nüt-descht-minder het der Herr Claudius von Römerstall ’s no zwägbracht, es paarmal fründlech i d’Louben ufe z’winke, bevor er i der Grächtigkeitsgaß verschwunden isch.
Dem Veronika isch no jitzen ei Bluetwällen um di anderi über ds Gsicht gloffe, wo der Vatter probiert het, us ihm usez’bringe, was es mit dem Junker heigi gha z’brichte. «Vreneli, Vreneli», het der Meischter gseit, «du hesch e Schatz vorusen und e Schatz hindenuse. Lueg de, daß de nid zwüsche Stuehl und Bank a Bode sitzisch!» Ds Veronika het wohl gmerkt, daß der Vatter mit dem Schatz hindenuse der Renat meint und daß er offebar errate het, wär das choschtbare Buech für ihns gschribe heigi. Gschwind het es der Finger uf syni Läfzge gleit und mit den Ouge dem Vatter gwunke, d’Muetter bruuchi de nüt dervo z’wüsse. D’Muetter hingäge, wo geng i der Meinung gläbt het, si merki meh als ander Lüt, het dä Chehr nid begriffe, wi ds Veronika zwüschem Junker vo Rörswyl und dem papierige Schatz, wo-n-ihm der Herr Manuel gstiftet het, sötti abe trohle. «I wüßti nid», het si ihre Ma agräßet, «was der Schatz hindenuse däm voruse wetti z’leid tue. Der Herr von Römerstall isch öppen e fromme Ma, sünsch würd er dänk wohl nid so chöschtlechi Schybe stifte.» Und derzue het si dänkt: Da hesch dy Tätsch.
150 Underdessen isch der Renatus Urghend dür ds Fryburgbiet gwanderet, het da und dert i mene Chloschter oder sünsch bi geischtleche Herre mit syr Chunscht sech d’Wägzehrung verdienet und derby fascht Tag und Nacht drüber nachedänkt, warum es ihm daheim eso lätz gange sygi. Im tiefschte Grund vo sym Härz het er gfunde, er sygi doch eigetlech e brave Ma, heigi weder Tod-, no anderi grobi Sünden uf em Gwüssen und wüssi nid, mit was er das Ungfell verdienet heigi, emel gwüß nid mit dem Flyß, wo-n-er a d’Schybe vom Herr von Römerstall gwändet heig. Meh heigi doch wahrhaftig niemer von ihm chönne begähre. Ei Tag het er sech gfragt, öb es ächt würklech e grächte Gott im Himmel gäbi, wo der Tuged ihre Lohn gäbi, und der ander Tag, wenn er öppe grad dernah us nere Chilche cho isch, isch er de wider under em Ydruck gsi, wi wenig Guets är bis jitz im Läbe ta heigi, und hätti ohni sech z’bsinne di schwärschte Bueßüebungen uf sech gno. Um di vile Kruzifix, wo-n-er am Wäg gfunde het, isch er i mene Bogen umegschliche, wi wenn er förchteti, der gchrüziget Heiland chönnti abe cho und ne z’Red stelle. So isch es i sym Chopf uuf und nider gange mit Verdruß und Vorwürfe gäge sich sälber. Numen eis Schöns isch nie von ihm gwiche, und das isch der Gedanken a ds Veronika Sterr gsi. Aber wi wohl ihm das ta het, so isch es halt doch geng wider der Afang gsi vo neuer Truurigkeit. Er isch uf syr Wanderschaft mängem luschtige Meitschi begägnet, 151 wo nid minder als d’Meischterstochter im Chlapperlöubli Freud gha het a sym schöne blunde Chruslechopf und syne heiterblauen Ouge, und mängs dervo het sech grüslech wenig Müej gä, das z’verstecke. Aber wenn der Meischter Manuel gmeint het, der Renatus vergässi de ob de schöne Meitscheni sy erschte Schatz, so het er sech wüescht trumpiert. Der Renat het nume keis z’grächtem agluegt und isch ändlech uf de Bärgen ob Vivis aglanget, ohni daß er uf anderi Gedanke wäri cho gsi. Dert oben isch ihm du d’Wält doch e chly anders vorcho, wo-n-er zum erschtemal i sym Läbe der Gänfersee zu syne Füeße gseh het. Es isch gägen Abe gange, und das große stille Wasser isch dagläge wi flüssigs Ysen und so wyt und groß, daß me ds anderen Änd vom See gar nid gseh het. Dert isch alles i mene mächtigen Ufbou vo Dunschtwulke verschwunde, wo di roti Abedsunnen i allne mügleche Farbe dürbroche het. Lang, lang isch er dert uf em Müürli gsässen und het däm wunderbare Spil zuegluegt. Da zum erschtemal, het’s ne dunkt, tüej er jitz e Blick i di wyti Wält. Dert hinder däm glüejige Dusem het für ihn ds Unbekannte, Uheimeligen agfange. De het’s ne de wider azoge, und es het ne gluschtet, juscht grad dert yne z’wanderen und i däm Dusem sälber z’verschwinde. Da chäm er de Lüt us den Ougen und würdi de villicht lehre vergäße, was hinder ihm glägen isch.
Ob sym Stuunen und Sinnen isch ds Füür i de Wulken erlösche, und der See isch bleigrau worde. 152 Und mit däm Erlösche het d’Wyti o ufghört der Renat azieh. Er het ganz guet gspürt, daß es ihm mit däm welle-vergässe doch nid ärnscht gsi isch. Einschtwylen isch es ihm no nes Bedürfnis gsi, sech mit syne Gedanke wyter z’plage; ja, er het ganz guet gspürt, daß ihm öppis fählti, wenn er jitzen uf irged en Art vo sym Härzleid erlöst würdi. So isch er mitsamt syr Lascht der Bärg ab gwanderet, dem Zil zue, wo-n-er sech het gsteckt gha. Dert inne, wo sech d’Bärge vorenand gschobe hei, wi wenn si wette verhüete, daß öpper us däm Paradies vom Schwyzerland use chöm, dert inne, i dene Felseklüfte het ds Chloschter vo St-Maurice müeße sy. Di nächschti Nacht isch er z’Vivis blibe, und am andere Tag het er syni müede Glider under em gaschtleche Dach vo den Augustiner vo St-Maurice chönnen usstrecke. No sälte het ihm e Chilche so ne fyrlechen Ydruck gmacht wi die da mit ihrer gheimnisvolle Fyschternis, wo d’Liechter nume wi Stärnli drinne gflimmeret hei und me nume bösdings Gwölb und Süüle het mögen underscheide, und wenn si de gar i der gheimnisvolle Dämmerung gsunge hei, so het’s ne dunkt, er heig i sym Läbe no nüt so Heiligs und Schöns ghört und gseh. Sobald der Abt erfahre gha het, daß e gschickte Maler i de Muure vom Chloschter sygi, het der Renatus weder über Längizyti no über ufründlechi Behandlung chönne chlage. Me het ihm allerhand Arbeit zuegschobe, und er het bald gspürt, daß men ihm’s nid würdi schwär mache, i 153 d’Mönchschutte z’schlüüffe. Scho het er mit eint und anderem vo dene Patres dervo gredt und het sech z’nacht, wenn er so rächt mit sich sälber allei gsi isch, überleit, öb er ächt nid hie sys Zil und sy Heimet für alli Zyt gfunde heigi. Aber gäb wi-n-er am Tag vor der Muetter Gottes gchnöilet und mit Andacht ihres Bild i sech ufgno het, so gwüß daß er z’nacht es Oug zueta het, so isch di heiligi Anna vom Chlapperlöubli vor ihm ufgstigen und het ne der Jungfrou Maria us den Arme grisse. I der erschte Zyt het er sech nid vil druus gmacht; er isch ja gwanet gsi, daß er syni Gedanke nid chönni los mache vom Veronika Sterr. Aber, wo-n-er sech du meh und meh mit dem Plan abgä het, hie z’blybe, isch es ihm gsi, wi wenn er sech jitz erscht rächt nümme chönnti los mache vo syr alte Liebi. Er het möge chnöile vor welem Altar daß er het welle, so isch i jedes vo syne Gebätt öppis yne grunne, wo dem Veronika gulte het. Und wenn ihm de gar i Sinn cho isch, daß sy Widersacher, der Junker vo Rörswyl, änet de Bärge, i der Lombardei sygi, de het’s ne de ume packt, daß er gmeint het, er müeßi grad i eim Sprung zur Chilchen uus und wider gäge Bärn zue. Es wär ja ds eifachschten und ds natürlechschte gsi. Aber jitz isch der Renatus Urghend scho nümme meh ganz Meischter über sich sälber gsi. Wenn sy Fründ, der Herr Berchtold Haller, i sys Härz hätti chönnen yne luege, so hätt er ne gwüß bim Chrage packt, ne toll gschüttlet und ne-n-abrüelet: «Urghend! Drückt 154 di ds Doggeli? Uuf, uuf, erwach!» Aber jitzen isch wyt und breit ekei Haller umewäg gsi und o kei Manuel. Und so het der Renatus Hülf gsuecht bi menen Augustiner-Pater, wo sy dütschi Sprach verstande het, und dä het ne mit synen Ouge dürboret und ne sälig prise, daß er würdig befunde sygi, settigi Afächtunge müeßen über sech la z’ergah. Me gseji, daß es dem Tüüfel heiß drum z’tüe sygi, ne vo sym löbleche Vorsatz abz’bringe. Vo denn ewäg sy du d’Mönchen erscht rächt hinder ne graten und hei ne mit Bueß- und Andachtsüebungen afa dressiere, daß dä guet Renat sälber bald gloubt hätti, es müeßi us ihm en apartige Heilige gä. Aber gäb wi-n-är sälber und syni geischtleche Peiniger der Glasmaler us em Chlapperlöubli plaget und mißhandlet hei, ds Veronika Sterr isch nid us sym Härz gwiche. Er het nüt anders dänkt, als er müeßi sech mit syr Liebi am Fueß vo de höche Flüeh vo Vérossaz la begrabe.
Es wäri wohl o derzue cho, wenn nid ei Tag e Gascht i ds Chloschter cho wäri, wo der Renatus scho i den erschte Tage vo syr Lehrzyt bim Meischter Sterr ganz es bsunders Zuetroue zue-n-ihm het gfasset gha. Es isch der Herr Thüring Rust gsi, der Abt vo Trueb, wo ne Wallfahrt ga Rom het aträtte gha. Fascht het der Renat sy Freud nid möge gmeischtere, wo-n-er dä hochwürdig Herr im Refektorium etdeckt het. Dert het er frylech ne nid dörfe ga grüeße, wi sys Härz ne tribe hätti. Aber er het ne nid us den Ouge gla, und einisch, wo-n-er 155 dür e Chloschtergarte gangen isch, für i d’Eisidelei ufe z’styge, isch ihm der Renatus nache gschliche. Der Abt het juscht vo mene Fluehabsatz uus di schöni Ussicht gluegt, da het sech der Maler zueche gmacht, isch vor ihn häre gchnöilet und het mit Ehrerbietung na syr Hand griffe. Der Abt het ne verwunderet agluegt und nid rächt gwüßt, wo ne hiwyse. Aber der Renat het ne nid lang im Ungwüsse gla. Eifältig und mit nassen Ouge het er der Abt gfragt, öb er sech nid a ihn bsinni, er heig ihm z’Bärn i der Wärchstatt vom Meischter Sterr dörfen e Schybe zeige, und si heige zsäme no dervo gredt, wi wenig mängisch d’Härzesverfassung vo de Stifter mit däm zsäme stimmt, was uf ihrne Schybe gmalet sygi. «Ach ja», het der Abt g’antwortet, «wohl, wohl, i bsinne mi dadra. Aber wi chunnsch du dahäre?» Und jitz het der Renat d’Erloubnis ghöische, dem Abt dörfe sys Härz z’lääre. Der Abt het sym Begleiter gheiße warten und het der Renat mit sech i di chlyni Wallfahrtskapälle yne gno. Dert het du der Maler ihm sys Leid gchlagt, wi nes Chind sym Vatter avertrouet, was ihns drückt. Der Herr Thüring het es strängs und fyrlechs Gsicht gmacht, und doch het us syne Worten öppis use tönt wi nes heiters Glöggli, wo irged a menen Ort im versteckte glütet wird.
«My liebe Fründ», het der Abt gseit, «i merke scho, wo di der Schueh drückt, me cha nid z’zwöinen i ds Chloschter, sünsch isch es mit Rueh und Friden erscht rächt uus. I weiß dir öppis Bessers. 156 Du bisch e gschickte Maler und gsehsch meh als ander Lüt, chumm du mit mir über d’Bärgen i di heiligi Stadt. Vergissisch de dert nid, was de vergässe möchtisch, so isch es de geng no Zyt, sech anders z’bsinne, und verloren isch nüt.»
Dem Renat isch es gsi, wi wenn ihm e Zäntnerlascht ab den Achsle fieli, und mit nere wahre Verehrung het er syni Läfzgen uf di mageri Hand vo sym hochwürdige Bychtiger drückt. Es het ne dunkt, er sygi uf ei Chlapf en andere Möntsch worde, wo-n-er mit dem Abt wider i ds Chloschter aben isch. Mit Luscht und Yfer het er ghulfe bi de Zuerüschtunge für d’Reis über e Sankt Bärnhards-Bärg, und wo-n-er sech a mene herrleche Morge gägen Änds Aprillen uf e Rügge vo mene große Muulesel gschwunge het, isch er sech läbesfreudiger und stolzer vorcho als der chriegsluschtigscht Ritter.
D’Jahrzyt isch hie e chly wyter vorgrückt gsi als im Bärnerland, und di Pilger hei sech na de paar erschte Wägstunde scho i Gedanken ygläbt gha, das gangi jitz eso wyters bis yne, i ds wältsch Land. No wo si um e Burghubel vo La Batiaz ume gritte sy und ds Stedtli Martinach vor sech gha hei, het se z’ringsetum der herrlechscht Früehlig aglachet. Aber chuum hei si dert, wo d’Dranse-n-i gäjem Bogen us ihrer änge Schlucht use chunnt cho z’schieße, der Rank gäge Mittag yne gno, gäge Sembrancher zue, isch nen uf eismal e suure Luft etgäge cho, und wi wyter daß si vorgrückt sy, descht 157 meh het es se dunkt, es gangi wider dem Winter etgäge. Z’Orsières hei si im Säßhuus vo den Augustiner-Chorherre Nachtquartier gmacht, und vo dert ewäg isch es du sträng bärguuf gange. So groß, wild und wytlöufig het sech keine vo dene Manne das Bärgland vorgstellt gha. Und wo si du gar obehär Bourg St-Pierre i Schnee grate sy und me mängisch vo de sunnige Bärgsyte här d’Louene het ghört donnere, isch es ne z’blätzewys rächt uheimelig worde. Mit jeder Stund isch ds Tal änger und einsamer worde, und i de letschte Schluchte vor em Mont mort, wo men o i aller Gottswält niene nüt meh gseh het als Schnee und schwarzi Flüeh und me sech ganz der findige Nase vo de Muultier het müeßen überla, da het sech der Renatus gseit, es gseji ehnder uus, wi wenn men i d’Underwält chäm als i das vilgrüehmte Paradis vo der Lombardei. Dem Abt syni Begleiter, zwe Mönchen und es paar Chnächte, sy dür e Schnee gstampfet, wi wenn si d’Sprach verlore hätte. Eint und andere — und o der Renatus — het sech im stille gfragt, ob si ächt nid der Wäg verlore heigen und was us ne würdi, wenn si hie müeßten ynachte. Der blau Aprille-Himmel isch verschwunde gsi, und über di wilde Grät sy schwäri Näbelwulke gschnaagget, und nume hie und da isch e grälle Sunnestrahl düre broche, wi für d’Wildnis vo der Landschaft no dütlecher z’zeige. Was di ganzi Karawane bi Muet und Vertroue bhalte het, das isch dem Herr Thüring sy Zueversicht und Begeischterung 158 gsi, sys heiße Begähre, ändlech einisch i di ewigi Stadt z’cho. Rom — Rom — Rom! Das het uf der ganze Reis us synen Ouge glüüchtet und isch ihm bständig uf der Zunge gläge. Und nah-ti-nah het sech sy Begeischterung für das Zil o uf e Renatus übertreit. Und das het sys guete gha, vowägen uf der letschte Strecki, wo si sech müehsälig dür di gruusigi Tüele vo der Combe des Morts ufe gwunde hei, ohni di gringschti Spur vo möntschlechem Läbe z’gseh, und niemer e Begriff dervo gha het, wi wyt me no sygi vom Hospiz, da het es würklech es großes Zil und e Gloube bruucht, für se bi guetem Muet z’bhalte. Wär nie sälber öppis eso erläbt het, cha sech nid vorstelle, was das für üsi Pilger gsi isch, wo si ändlech zu ihrne Höupten e Hund hei ghöre bälle. E Halbstund speter het ne ds Glöggli vom Chloschter e fründleche Grueß botte, und, wi us mene schwäre Troum erlöst, hei si under em höche Gwölb vom Husgang der Schnee vo de Füeße gstampfet. Dankbar hei si i der Chilchen ihri Andacht verrichtet, no bevor d’Chorherre ne der Tisch deckt hei. Da, hinder dene dicke Muure, am heimelige Kaminfüür, het me sech jitze chönne dem Stuunen überla über di Einsamkeit und Wildnis. Nid gnue hei sech üsi Pilger chönne verwunderen über d’Ufopferung vo dene Mönche, wo da de Reisende z’lieb emel drei Viertel vom Jahr im strängschte Winter läbe, währeddäm dunde, i de Täler, Früehlig, Summer und Herbscht ihri Herrlechkeit für alli Möntschen usbreite.
159 Wo si am andere Morgen ufbroche sy und di erschte Blicken übere ta hei i das wyte sunnige Tal zu ihrne Füeßen und uf di herrleche Gletscherbärge, wo z’ringsetum i der Morgesunne glüüchtet hei, da het es se-n-allizsäme dunkt, so müeß es ungfähr sy, wenn men us em Grab erwachi und der Himmel offe gseji. Der Abt het i Gedanke scho d’Türm vo der heilige Stadt vor sech gseh und dänkt, wenn er nume chönnti flüge, statt müehsälig uf sym Muultier di vile Zigzag abe müeße z’ryte. I ihrer Freud hei di beide Mönchen afa Psalme singe, und der Renat het ne ghulfe, so guet er’s chönne het. Mängs Gloria in excelsis hei si zum blaue Himmel ufe gschickt. Es het se dunkt, si sötten us dene silberige Gräten und Bärgspitze d’Schaare vo den Ängel gseh, wi si ne zuelosen und vor Freud fäckle derzue. Sit langer Zyt isch der Renat nie meh eso hälluuf gsi wi a däm Morge, und jitze sy würklech, ohni daß er sech Rächeschaft drüber gä hätti, syni Gedanken einisch früsch und heiter voruus gfloge, statt geng a de truurigen Erläbnisse blybe z’hange.
Ds Hospiz isch no nid wyt hinder ne gläge, so gseh si ne länge, verzatterete Zug vo Rüter, Chriegsvolk und Laschttier dür ds Tal uuf cho, Graben y, Graben uus über Felserüggen und Schneeblätze. Zu sälber Zyt isch me settigne Züge gwöhnlech nid mit liechtem Härz begägnet. Wär het chönne wüsse, was si im Schild füehre und wi men a ne vorby wärdi cho? Men isch der Geischtlechkeit 160 scho nümme mit dem glyche Reschpäkt begägnet wi no vor wenige Jahre. Bi mene Rank vo der Straß hei si hinder mene mächtige Felsblock Halt gmacht, und währeddäm d’Chnächte näbem Felse düren usgluegt hei, het der Herr Thüring mit den andere Begleiter berate, ob si ächt nid besser täte wider umz’chehren und im Hoschpiz das Chriegsvolk z’erwarte. Aber der Abt het’s greut, sy Zyt müeße z’verlüüren und wider der Bärg uuf z’graagge. Eine het gmeint, me chönnt sech näbenussen in ere Hole ga verstecke, bis si vorby syge, und en andere het d’Frag ufgworfe, ob es ächt nid Eidgenosse syge, wo da chöme, de hätti me se ja nid z’schüüche. Aber däm Ratgäber sy alli anderen über ds Muul gfahre, si wüßte nid, wohär di Eidgenosse wette cho, si syge ja erscht vor churzer Zyt yne.
Offebar hei d’Muultier dä Chriegsrat längwylig gfunde, vowägen undereinisch het sech der längohrig Rönner vom Herr Thüring mitsamt sym hochwürdige Rüter a Bode gleit und sech afa tröhle. Zum Glück isch es im höche Schnee gscheh, so daß der Abt drunder vüre cho isch, ohni Schade z’lyde. Wil ihm das aber i sym Läbe no nie passiert isch, het ihm das Manöver doch e gwüssen Ydruck gmacht; er het a Bileam müeße dänken und gseit, es wäri allwäg scho gschyder, si würden umchehre. Underdesse hei syni Gfährten am Muultier umegstüpft und -grissen und brüelet, bis es wider uf de Beine gsi isch. Di großi Schwirigkeit isch jitz 161 nume no gsi, wider uf das Tier ufe z’cho. Der Abt isch uf ne Stei ufe gogeret, für besser druuf z’cho, und di andere hei probiert, ihm ds Muultier zueche z’stoße; aber jedesmal, wenn der hochwürdig Herr sy lingge Fueß het wellen i Bügel stecke, so isch ds Tier entweder vüretsi oder hindertsi gange, und meh als einisch het der Herr Thüring ds Glychgwicht verloren und müeßen i Schnee abe gumpe, für nid öppe no Chopf vora dry z’pürzle. So hei si under Lachen und Schimpfen ihri Zyt verlore, bis men undereinisch d’Stimme vo de Chriegslüt und ds Chlefele vo ihrne Waffe scho i der Nächi ghört het. Jitz isch me rätig worde, me well sech lieber ga verstecke, i ds Hospiz ufe mög me doch nümme gcho. So gleitig wi müglech sy si vom Soumwäg ab in e Hole gange, wo me se nid so liecht het chönne gseh.
D’Stimme sy nächer und nächer cho, und bald het me ds Ufstoße vo Stäcken und Spießen im Schnee und ds Schnuufe vo de Laschttier chönnen unterscheide. Üsi Pilger hei sech natürlech müüslistill gha und d’Ohre gspitzt. Wo di erschte Lüt vo däm Zug i di nächschti Nächi chöme, luege sech der Abt und syni Gfährte mit der gröschte Verwunderung a. No het keine dörfen e Lut vo sech gä, da seit der Abt sälber, und i sym Gsicht het sech großi Erliechterung usdrückt: «Bärndütsch!» Jitz het sech der Renat nid mögen ebha. Er schnaagget das Hübeli uuf, wo se vom Soumwäg trennt het, güggelet übere, und was gseht er: 162 Lüt, wo-n-er z’Bärn alli Tag atroffe het, alli Bott es bekannts Gsicht drunder. Und wenn si scho nid vil gredt hei — si hei ihre Schnuuf sünsch bruucht — so het me ne doch agmerkt, daß si bi guetem Luun gsi sy. Alles das Fueßvolk het dem Renatus nüt gha z’bedüte; aber was uf Rosse derhär cho isch, het er mit syne Blicke verfolget, wi wenn er sälber uf Roub uus gieng. Under allne zsäme het er numen eine gsuecht, wo ne-n-interessiert het, und er het nid emal lang uf ne müeße warte. Der erscht bekannt Rüter isch der Herr Albrächt vom Stein gsi, und wenigi Schritt hinder ihm här isch uf sym schwäre schwarze Roß der Junker Claudius von Römerstall der Bärg uuf cho z’stampfe. Heiß und chalt isch es dem Renat über e Rügge gloffe, und er het für e Momänt alli Gedanke verlore. No mängs bekannts Gsicht isch an ihm vorby gange, mänge dervo hätt er under anderen Umstände mit irged mene Gspaßwort grüeßt; aber jitze het er keine dervo z’grächtem agluegt. Wi Schätte sy si alli an ihm vorby gange, währeddäm syni Gedanke scho wider zrückgfloge sy ga Bärn. Wohl het er no nid gwüßt, wi-n-er das dem Abt vo Trueb söll säge; aber er het gspürt, daß er’s nid chönnti über sech bringe, di Lüt gseh hei z’marschieren und sälber der Wäg ga Rom wyter z’verfolge. Wo di letschte vo däm ändlose Gänslimarsch vorby gsi sy, isch der Renat mit ganz verstörtem Blick zu syne Reisgfährte zrückgangen und het dem Herr Thüring gseit, er chönni nid wyter mit 163 ihm cho, er hielti’s nid uus. Er müeß eifach hei. Der Abt het probiert, ihm das usz’rede. Z’erscht het er’s mit Gspaß probiert, und wo-n-er gmerkt het, daß der Renat gar nid Meischter isch über sich sälber, het er en andere Ton agschlagen und ihm vorgha, das sygi nüt gmacht von ihm, se jitz grad im Stich z’la, wo si de verwilderete Nachzügler begägnen und chreftigi Arme nötig hätte. Das het aber o nüt mögen abbringe. Es syg ihm leid, het der Renat gseit, und öppe will’s Gott wärd nen underwägs nüt eso begägne, si heige ja o nid vo Afang a uf ihn grächnet gha. Jitz het der Abt no einisch agsetzt und der Renat gfragt, ob er sech de o gar nüt us der Glägeheit, ga Rom z’cho, machi? Hundert anderi würde sech d’Finger schläcke bis a d’Ellbögen ufe, wenn si mit mene geischtleche Herr di Reis chönnten undernäh. Das het alles nüt abtreit. Dem Renat sys Härz het hei wellen und het sech nümme la bändige. «So louf halt», het ihm der Abt gseit, «und wenn’s dr de chrumm geit, so dänk de a mi. Villicht dänksch de: hätt ig ihm nume gfolget!»
So sy si usenandere cho. Der Abt isch mit syne Lüten und mit mene lääre Muultier i di sunnige Täler abe, währed der Renat uf synen eigete Füeße hinder den eidgenössische Chriegschnächte wider der Bärg uuf gangen isch. Es paarmal no isch er blybe stah und het dem chlyne Trüppeli vo dene Rom-Pilger nachegluegt. Halb het’s ne zoge, umz’chehre — söll i ächt, söll i nid? Erscht jitz het 164 er gmerkt, daß er sech eigetlech uf di Rom-Reis het gfreut gha wi nes Chind, und es het ne-n-afa duure, daß er di ganzi Herrlechkeit sölli la fahre. Aber sobald syni Blicke nume d’Gäged vom Hospiz gstreift und d’Fueßspure vo däm Chriegsvolk gfunde hei, so het’s für ihn nume no eis Zil gä: hei! Langsam isch er der Bärg uuf gstige bis zum schwarze See, wo d’Yschblöck drinn umegschwumme sy, und dert het er gwartet, bis sech di letschte Nachzügler bim Hospiz zsämegfunden und mit dem ganze Huuffe hinder em Huus glageret hei. Du het er sech wider ufgmacht, i der Meinung, er chönni sech vor em Hospiz düre schlyche, ohni daß sech öpper synere-n-achti. Aber wo-n-er schön zwüschem See und der Bärgwand innen isch, chöme vo hinde no ihrere zwee. Eine dervo het ne gschouet und fragt ne, öb är nid o vo Bärn sygi und wi-n-är da ufe chömi, öppe so gar Schöns gäb’s da oben emel nüt z’gseh. He, uf der Wanderschaft syg er, het er ne g’antwortet, öb si öppe meine, es dörfe nume Chronefrässer i ds wältsch Land übere? Di beide sy uf e Gspaß ygangen und hei ne gfragt: «Söi mer di öppen eis ga dünkle da i där Glungge?» Hinder em Chloschter hei si afa juheien und singe. Si hei alli gar grüslech übersüünig gschine. Vorne, am Husegge, isch wahrhaftig der Joscht Lägeli fräch und breitspurig dagstanden und het sy Schaffiser-Schnabel i d’Luft use gstreckt, wi wenn er ds Wätter chönnti schmöcke. Er isch Rottmeischter gsi und het uf di zwee Nachzügler gwartet, 165 wo mit dem Renat cho sy. Er het dä wohl umegkennt, aber sech nid derfür gha, ne z’grüeße. «Was bringet dir da für eine?» het er syni Manne gfragt. Dä Übermuet het der Renat guslet, und er isch syne Begleiter mit der Antwort z’vorcho. «Isch das öppe ds Wirtshuus zum rote Zingge da, daß du so am Egge steisch?»
«Gäll, wenn d’ne hättisch, dä Zingge», het der Lägeli umegä, «de hättisch nid emal bruucht bis da ufe z’loufe, für is cho usz’spioniere! Si wärde di dänk öppen o vo Bärn uus nachegschickt ha wi der Bütschelbach und der Wyßhan? Aber die chöme nid es zwöits Mal, der Ritter vom Stein het ne z’Losane Bscheid gä, daß ne der Gwunder vergangen isch.»
Bös sy di Redesarte nid gmeint gsi. Zu sälber Zyt het me z’Bärn ruuch mitenandere gredt. Me het aber o öppis möge verlyden und sech villicht nume descht besser verstande. So het der Renat ’s ganz guet chönne wage, no chly sy Gwundernase z’fuettere. Und gwöhnlech hei die, wo us mene Chrieg umecho sy, mit Erzelle nid gwartet, bis me se gfragt het.
«Wi isch’s ech gange da inne? Heit dr öppis usgrichtet?» het der Glasmaler gfragt. Und du het der Lägeli losgä: «Öppe schier hei mer usgrichtet, mer sy nume nie derzue cho, der Spieß z’bruuche. Dem Cheiser syner sy glüffe, we me se nume z’grächtem agluegt het. Si hei gmeint, Mailand syg ne sicher; aber wo mir cho sy, hei si zsämepackt 166 u sy furt gsi, me het nid gwüßt wie. Dä Chehr het der Stein z’säges alles alleini brittlet. Dä weiß mit de Lüte z’rede, und si wüsse, warum si-n-ihm nahgäbe. Jitz het er aber o sy Sach übercho. Lue dert di Muulesle! Da gsehsch, was dä alles hei fergget; si wärde de z’Bärn Ouge mache, wenn er uspackt.»
«He nu», het der Renat g’antwortet, «dasmal isch’s ech nid bös gange. Dir heit ja nid en einzige Gwirsete by-n-ech. U jitz, wo weit dr jitz hi?»
«He ga Bärn, wohi süsch!»
«Wo düre?»
«Das weiß i nid. I weiß nid, wo si wei abmuschtere.»
Für einschtwyle het der Renat gnue gwüßt. D’Houptsach isch ihm gsi, no vor em Junker Claudius ga Bärn z’cho. Ohni sech wyter mit dene Lüte z’versuume, isch er, dasmal seelenallei, der Bärg ab und het pressiert, für im Tal Quartier z’finde, bevor ds Chriegsvolk alles überschwemmt het. Uf em ganze Wäg vom Hospiz bis abe ga Bourg St-Pierre het er kei einzige Möntsch atroffe. Jeden andere hätti sech i där furchtbaren Einsamkeit, wo en einzige Fähltritt gnue wär, für eine dem gruusamschte Tod usz’lifere, gförchtet. Aber der Renatus Urghend het weder linggs no rächts gluegt und isch gloffe, was ne d’Bei hei möge trage, ohni a die z’dänke, wo i där Einsamkeit eländ umcho sy. Glöiet und gschlafe het er nid meh als grad absolut het müeße sy. Nid emal dunden im Tal vo Martinach, wo-n-es ihm undereinisch vorcho isch, wi 167 wenn er us mene verbannete Land i ds Paradies chäm, het er sech meh Zyt gönnt. Im herrlechschte Sunneschyn hei d’Böum blüeit, und d’Matte sy über und über voll Früehligsblueme gsi. Aber das alles het dem Renat jitz nüt meh gseit. Und im Rhonetal, wo d’Böum alli vom Seeluft gäge Mittag helte, wi wenn si o wetten über d’Bärgen i ds wältsche Land übere flieh, isch är der ander Wäg obenyne gloffe, daß me hätti chönne meine, er well’s dene Böum z’Trotz tue. Aber z’letscht möge di flinggischte Bei amene Härz voll Liebi nid nache. Und wo der Renat wider vor em Chloschter vo St-Maurice gstanden isch, het er wohl oder übel na syr dreitägige Jagd dert müeßen Obdach suechen und z’grächtem verschnuufe. Er isch so müed und erlächnet gsi, daß d’Mönche gmeint hei, er well der Geischt ufgä. Jitz het du dä, wo ne ds vorder Mal hie eso het i d’Hüple gno gha, ne gmacht z’erzelle, warum er scho wider da sygi und was er vor heigi. Es isch ihm grate, der Renat wider uf syni früechere Sorgen und Plän zrück z’bringen und ne mit wärweise so lang z’versuume, bis me glücklech d’Halparte, Spießen und Harnische vo der Heeresmacht scho hienache het gseh glitzere. Jitz het’s ne-n-aber nümme bha, und er het der nächscht Ougeblick, wo grad niemer um ihn ume gsi isch, profitiert, für z’flieh. Ohni lang z’luege, öb si-n-ihm scho uf de Färsere syge, isch er über d’Rhonen und gägen Äle zue gloffe. Vo dert isch er i d’Bärgen ufe, gägen Ösch und Saanen und du dür ds 168 Sibetal ab. Es het dennzumal no keini Poschtstraße gä, und so isch es cho, daß er sech da und dert e chly verloffe het. Derfür isch er de descht ärschtiger gloffe, für di verloreni Zyt wider yz’bringe. Erscht, wo-n-er der blau Spiegel vom Thunersee vor sech gseh het, het’s ihm afa wohle; da het er sech gseit, jitz sygi’s gwunne, und isch ändlech mit guetem Muet und größerer Rueh dür di schöni Bluescht uus gwanderet. Aber, was isch das? Zwüsche Bluemistei und Wattewyl ghört er undereinisch läbige Huefschlag hinder sech, und wi-n-er umeluegt, so chömen es paar Rüter im scharfe Trab derhär und an ihm vorby, z’mitts under ne der Junker Claudius von Römerstall. Si sy an ihm vorby gsi wi der Bysluft, aber doch grad langsam gnue, für daß der Renat di übermüetige Blicke vom Junker het chönnen uffa. Da isch er dervo gstoben uf sym große schwarze Tier, wo ne-n-über jedes Hindernis wäg treit het. Und wo der Renat se-n-us den Ouge verlore het, entdeckt er erscht no ne großi Fläre Schuum, wo vo ds Junkers Roß uf sy Ermel gflogen isch. Also für das het er sech d’Seel schier us em Lyb grönnt! Da dermit frylech het er nid grächnet gha, daß de di große Herren ihrer Mannschaft wyt z’voruus ryte, für z’Bärn unde ga vorz’sorge für d’Abmuschterig. Im erschte Verdruß isch er näbem Wäg i ds Gras glägen und het nid rächt gwüßt, was er jitze söll. Ändlech aber het er sech gseit, der Junker heigi doch vermuetlech z’erscht no anders z’tüe als 169 grad wider im Chlapperlöubli ga yz’chehre. Und so het er sech e neue Ruck gä und isch wyter gwanderet; aber der Wäg vo hie bis ga Bärn isch ihm länger vorcho als di ganzi Reis vom Sankt Bärnhards-Bärg bis ga Bluemistei.
X.
Ds morndrisch het der Gärtner vom Barfüeßer-Chloschter z’Bärn zum Brueder Chuchimeischter, wo-n-er a d’Halden aben isch cho Grüens reiche, gseit: «Es geit nöue luschtig da oben i der Freistatt!»
«Ja schier», het der Mönch g’antwortet, «wenn di Herre vo der Regierig ghörte, wi me sech bi üs über se luschtig macht, si würde sech wohl bsinne, öb si di Chriegsgurgle wette la druus schlüüffe.»
«Was isch eigetlech o los?» fragt der Gärtner, und der Mönch brichtet ihm: «He, was isch los — du bsinnsch di ja, daß nam Neujahr sträng verbotte worden isch, z’reise, syg’s für e Cheiser oder für e Chünig. Aber es git halt Lüt, wo uf däm Ohr nüt ghöre. Wenn die a menen Ort e Batze Gäld gseh glänze, so bhet se niemer meh. Si syn ihm uuf und nache, wi der Tüüfel hinder neren arme Seel. Der Stein und alles, was zue-n-ihm het, sy uuf und furt gsi, me het nume nüt dervo gmerkt gha. Und wo mene nachegschickt het, si söllen uf der Stell umchehre, so hei si dene Ratsbött nume di längi Nase gmacht: bheit is, wenn dr chöit! — Jitz sy si nächti umecho. Aber si hei gschmöckt, daß nid guet Wätter isch, und hei sech i d’Freistatt verzoge.» 171 «Jä, u jitz? — Si chönnen emel nid da blybe bis a ihres sälig Änd!»
Us de Fänschter vo der Freistatt het me wider es Glächter ghört, daß es ein dunkt het, es sötti d’Dili lüpfe.
«Jä, u jitz! Allwäg chönne si nid da blybe. Me wird ne de scho brichte, was es choschti, gäge Wille vom Rat z’reise. Aber weisch» — der Mönch het d’Hand näbe ds Muul, wi wenn er wetti verhüete, daß si doben öppis ghöre — «weisch, es isch halt gar eigets. Die Lüt, wo undersetzt sy, rüehrt me halt doch geng weniger ruuch a als die, wo nüt hei. Wo öppis isch, macht me süferli — me weiß nie, wenn men öppe no froh wird drüber — aber wo nüt isch, da tuet me no dür, was eine z’guet het. Vo dene da obe wird scho keine ghänkt, si hei vil z’vil hei bracht. Potz Marter! Söttisch gseh, wi die gchramet und aghänkt hei! Die darf doch niemer arüehre! Emel afe bim Stein het gwüß keine d’Finger zueche. — Aber einschtwyle darf emel jitz no keinen a d’Tagheiteri use.»
«Das isch mer afen e Läbtig das», meint der Gärtner. «I re Freistatt wird nöue süsch nid so glachet u brüelet.»
«U gfrässe», fahrt der Mönch furt und schlat es Chrüz, «u gsoffen u gschworen u gsungen u — gmüntschlet.»
Dem Gärtner sys Muul isch ufgange, daß der Mönch sech schier het müeße ha, für nid dry z’falle.
«U gmüntschlet?»
172 «U gmüntschlet.»
«Ja wär de? Wän de?»
«He, si hei Wybervölcher o by sech!»
«Öppe doch nid!»
«I ha’s ja gseh! — Es isch da eine derby, der jung Herr vo Römerstall vo Rörswyl, dä isch mit der Tochter vom Meischter Sterr im Chlapperlöubli versproche.»
«Was Dir nid sägit!»
«I ha’s ghört, wi si dervo gredt hei, und der Stein het ne dermit ufzogen und ihm befole, se la z’reiche. ‹Häre mit däm Meitschi!› het er gseit, ‹i möcht das gseh.› — Und du hei si gschickt se ga reiche. Sälber hei si richtig nid voruse dörfe. Und si isch du cho mit ihrem Vatter; aber i gloub, es het der Junker groue. Chuum isch si dinne gsi, so het der Stein zue-n-ihm gseit: ‹Junker, Dir erloubet?› und het nere grad es Müntschi gä. Ihre-n-isch es gwüß o nid rächt gsi, si isch bald chräbsrot, bald bleich worden und sitzt jitzen i menen Egge, wi nes Vögeli, wo z’früech us em Näscht gfallen isch. Und der Vatter macht es Gfräß, daß d’Nidle drob suureti.»
«U de der Junker?»
«Der Junker? — Joa, was het dä welle! Da heißt’s: Vogel friß oder stirb! Wär mit dem Stein geit, isch’s gwanet, daß er ärnet, wo-n-er nid gsäjt het. Bhüetis, bhüetis! — Das isch halt eso. Wo Gäld isch, isch d’Gwalt, und da böglet sech 173 alls. Si frässen ihm us der Hand wi d’Tübeli. — Aber i verdampe mi, i mueß ga luege.»
Der Brueder Chuchimeischter het sys Chörbli mit Louch und Peterlig gno und isch der Bärg uuf dem Chloschter zue. Der Gärtner het i sys Chrutbett yne brümelet: «Äbe, u di Herre Patres wüsse däich o, warum si däm Herr chüechle.»
Der Chuchimeischter het’s ärnscht gmeint, wo-n-er gseit het, er welli ga «luege». Er isch nid nume ga luege, ob syni Ghülfe der Bratspieß flyßig dräje. Ihn het o meh interessiert, was i der Freistatt «über» sygi. Und so isch er alli Bott dert yne ga glüüßle.
Me het scho chly müeße dert daheim sy, für chönne z’underscheide, wär da sygi. Di Freistatt isch e große, aber nidere Saal gsi mit nere Bsetzi vo runde Chiselsteine. A den Underzüg vo der fyschtere hölzige Dili sy Ornamänt mit Blueme gmalet gsi. D’Fänschter hei nid vürig vil Heiteri yne gla; aber hütt sy si wyt offe gsi, und d’Meiesunnen isch uf allerhand glänzigs Züüg gfalle, wo di Chriegshouptlüt hei anne gha, und derzwüschen o uf eint oder anderi Glatze vo mene Chloschterbrueder. Uf de Tischen isch allerhand Äß- und Trinkgschirr gstande — di Lüt hei zum Zytvertryb g’ässen und trunke — und i de Wyschwettene sy beinigi Würfel ghöcklet und hei mit ihrne schwarzen Öugli liechtsinnig umenandere gluegt. Ds Mannevolk isch de Wände nah uf de Bänk pflartschet oder grittligen uf de Stabälle gsässe, het 174 Güntli brichtet, glachet und d’Regierung verspottet, wo se gärn möchti chlemmen und nid rächt dörfi, wil di Ratsherre sech sälber ds Tööri zum Reise möchten offe bhalte. D’Stube het es Gschmäckli gha. Vorhär het’s drinne gchlöschterlet und barfüeßelet, und wenn d’Mannen us em Chrieg umechöme, niene z’grächtem dür ds Wasser müeßen und de no ne ganzi Nacht düre Wy trunke hei, so dürenänderlet’s de alben e chly, grad so wi — i ihrne Chöpfe.
Wo ds Veronika Sterr mit sym Vatter i das Züüg yne cho isch — d’Muetter het’s fascht z’under obsig gchehrt, daß me si nid o häre bschickt het — isch ihns e Gruusen acho, und es het i sym Innerschte dänkt, d’Manne sygen eigetlech Guseni. Am liebschte wär’s wider uuf und dervo; aber jitz isch es gfange gsi. Wo-n-ihm der Herr vom Stein het es Müntschi gä, isch ihm alles z’ringsetum gange. Unappetitlech isch er nid gsi, aber uheimelig. Es isch öppis wi ne böse Geischt in ihm gsi, öppis Gwaltsams, Herts, wo eim angscht gmacht het. Aber im Schöntue het ihm keine nache möge. Alli het er um e Finger glyret, wo mit ihm abändlet hei, Chünigen und Herzög — nume der Kardinal Schinner nid. Fascht willelos het sech ds Veronika vom Junker Chlous zu mene Bank la füehre, wo men ihm es Chüssi het grüschtet gha. Und es het’s müeße la gscheh, daß vor allem däm Mannevolk der Chlous näben ihns isch cho sitzen und ihns obenyne gno und ihm vo Zyt zu Zyt es Müntschi 175 gä het. Är het o na Wy gschmöckt. Däm arme Veronika isch ds Briegge z’vorderscht gsi, und der Meischter Sterr het i menen Egge hinde der Tag verwünscht, wo-n-ihm der Junker i ds Huus cho isch. Aber alli drü hei gchnorzet, gschlückt und borget, für derglyche z’tue, si finde ds Läbe gruusam schön.
Der Junker het dem Veronika wider allerhand gchramet gha; aber me het ds Gepäck z’Bälp usse gla, im Schloß vo dene Stein, damit me ne’s nid öppe chönni konfisziere. Und so het sech hütt ds Veronika mit Versprächunge müeße zfride gä.
Mit dem Ougeblick, wo der Meischter Sterr mit syr Tochter yne cho isch, het sech der Lärmen i der Freistatt doch es bitzeli gleit gha; derfür het me du aber o besser ghört, was öppe gredt worden isch. Der Herr vom Stein het sech vor em Meischter ufpflanzet und mit ihm afa brichte vo syne Chunschtwärk. «Heit Dr dä Gsell no», fragt er ne, «wo di Schybe für e Junker Chlous gmalet het?» Und du chehrt er sech gäge Chlous überen und fahrt mit mene fyne Spott i de Mulegge furt, «wi isch das nöue gsi? Erzellet is das no einisch!» Dem Veronika isch e Stich dür ds Härz gange, und es het mit syne dunkelbruunen Ouge der Junker agluegt, wi wenn es ihm wetti säge: Heit Erbarme mit ihm! Öb’s der Junker verstande het oder nid, uf alli Fäll het er nid gwüßt, warum er der Renatus Urghend sötti schone, wo sech e Glägeheit botte het, dem Fäldoberscht e Gfalle z’tue. Und so het 176 er under em Glächter vo syne Kameraden afa erzelle: «He, dä Lappi isch halt verliebt gsi i sy Meischterstochter — was me ja cha begryffe — und het sech en erschröcklechi Müej gä, se-n-uf di Schybe z’male. Und es isch ihm grate, me mueß es säge.» Ds Veronika het probiert, der Junker z’gschweiggen und het ihm d’Hand vor ds Muul gha; aber dä het ihm se-n-abe drückt und fürgfahre: «Und derby het da Trappi nid gwüßt, daß er di Schybe für mi malet und daß er mi sälber druffe no verewiget.»
«Es geit doch nüt über so ne guetmüetige Tropf», het eine vo ds Chlouses Kamerade gseit, und der Herr vom Stein fragt der Meischter, öb me di Schybe nid chönnti gseh. Wenn er erloubi, so schicki der Herr Prior scho öpper, se ga reiche. Der Meischter het gseit, er wüßti nid, warum me se nid sötti ga reiche, eigetlech ghör si ja jitz dem Junker, si sygi so vil wi fertig. Nume sölli de dä, wo se gangi ga reiche, doch ja rächt Sorg ha, daß ihm nüt Ungschickts dermit passieri. Es sygi eis vo de schönschte Stück, wo bi ihm syge gmacht worde.
Am liebschte wär der Meischter sälber se ga reiche; aber er het’s nid über sech bracht, sy Tochter allei under däm Mannevolk z’la.
E Chloschterbrueder het sech uf e Wäg gmacht, und underdesse het me wider allerhand afa brichten und bald nümmen a di Schybe dänkt. Dem Veronika isch es scho lang nümme heimelig gsi i där Freistatt, gäb wi-n-ihm der Junker schön ta 177 het, und es hätti öppis drum gä, wenn der Vatter mit ihm gäge hei zue hätti welle. Währed allem däm isch es bständigs Ynen und Use gsi, und niemer het sech g’achtet, wär yne cho isch, bis undereinisch der Renatus Urghend mit der Schyben under em Arm z’mitts im Saal steit. — Er het verno gha, daß sy Widersacher i der Freistatt sygi und nid use dörfi, und da dervo het er profitiert, für i ds Chlapperlöubli z’gah. Dert hei si-n-ihm gseit, wo der Meischter und sy Tochter syge, und er het no mit mene Gsell brichtet, wo dä Barfüeßer-Mönch d’Schyben isch cho höische. Da isch Füür i syni Ouge cho, und er het dem Mönch gseit, är heigi di Schybe sälber gmalet, är well se-n-ufe bringe. Und jitz isch er da gstande, so fescht und trotzig, wi ne-n-i sym Läbe no niemer het gseh gha. Ds Veronika het syni Blicke nid mögen ushalten und het probiert, sech vom Junker los z’mache; aber dä het’s i sym Arm gha wi i mene Schrubstock und der Renat mit übermüetige Blicke vo Chopf bis zu de Füeße gmuschteret. Es het no keis vo beidnen es Wort gfunde gha, wo der Renat der Junker fragt: «Isch es wahr, daß Die da Eui Brut isch?»
Jitz isch der Junker ufgschossen und het ihm mit dem gröschte Triumph i ds Gsicht gworfe: «Ja, das isch si. Hätt i öppe di z’erscht sölle cho frage?»
Da het der Renat, ohni nes Wort z’säge, sys Meischterwärk mit beidne Hände höch uuf, so daß e Sunnestrahl di prachtvolle Farben uf sys eigete 178 chrydewyße Gsicht gworfe het, und — schlat’s mit aller Chraft uf e steinige Bode, daß di ganzi Schyben i hundert Schärbe verfahren isch. Im glychen Ougeblick, wo ds Glas am Bode gchlingelet het, isch dem Veronika e Brüel etfahre. Der Junker het sech nümme gspürt vor Wuet und numen eismal über ds andere brüelet: «E Däge! E Däge!» Und währeddäm er uf e Renat losgfahren isch und ne-n-am Chrage packt het, hei der Herr vom Stein und di andere vo allne Syte grüeft: «Freistatt, Freistatt!» E Chloschterbrueder het protestiert: «Hie inne darf keis Bluet fließe!» Und us menen anderen Eggen isch e Stimm lut worde: «So gheiet ne-n-use, dä Lumpehund!» Der Meischter Sterr isch us sym Eggeli vüre gsprungen und het an allne Glider zitteret vor Chlupf und Töubi. Jitz isch alles uf de Beine gsi, und i däm Dürenand isch der Renatus undereinisch wi vom Ärdbode verschwunde gsi. Mit rote Chöpf hei si alli dürenandere gredt und brüelet, und di einte hei probiert d’Schärbe zwüsche de Bsetzisteine zsäme z’wüsche. Mänge het no ne farbige Bitz Glas gäge ds Fänschter gha und gseit: «O wi schad!»
Ds Veronika Sterr het afa brieggen und sech uf kei Wys meh welle la tröschte, bis me dem Meischter erloubt het, mit ihm hei z’gah. Er het o no ne Blick uf d’Schärbe vo ds Renats Meischterstück gworfe, der Chopf gschüttlet und eismal über ds andere gseit: «Nei, dä dumm Kärli!» Uf em Heiwäg het er zu syr Tochter gseit: «I ha doch 179 geng dänkt, di Schybe bring mer de no Verdruß. Es isch halt vo Afang a dermit nid gange, wi-n-es hätti sölle. Da het mer der Herr Manuel e schlächte Streich gspilt!»
D’Muetter Sterr het underdessen im Chlapperlöubli Luftschlösser bouet und scho höch byget gha, wo si ihre Ma und ds Veronika gseht d’Gaß ab cho; aber es het se nöue dunkt, si gseje nid uus, wi wenn si Großes verrichtet hätte. Si het nen i der Loube vor der Hustüre gwartet, und wo si d’Stägen uuf cho sy, fragt si, i der Meinung, si überchömi de Wunder was z’ghöre: «Und jitz?»
Statt z’antworte, sy si beidi an ere vorby, der Meischter isch ohni ume z’luegen i d’Wärchstatt und het d’Türe hinder sech gschletzt, ds Veronika i d’Wohnstube. Wo d’Muetter hinder ihm här yne chunnt, findt si’s uf em Bänkli i der Fänschternische, ds Gsicht in es Fürtech vergrabe. Es het briegget zum Erbarme.
«Aber i bitte di, was het’s jitz gä, du guets Chind?» Si het no nes Chehrli müeße warten und däm Jammer zueluege, bis si en Antwort übercho het. Ändlech isch under bitterem Schluchze vürecho: «I cha nid, i cha nid, i cha nid!»
«Was channsch nid?»
«I würd eifach unglücklech.»
«Warum?»
«Das Dräck-Mannevolk!»
«E, du muesch nid so zimpferlech tue, du Babeli! Du hesch halt no nüt gseh vo der Wält. Es 180 geit nie fyn zue, wenn d’Mannen under sich sy. Wäge däm cha d’Wält emel nid ufhöre.»
«Si hei ne ganz verderbt. Er isch gar nümme wi früecher.»
«Ja, was isch eigetlech de gange?»
«Fraget der Vatter!»
Es het d’Frou Sterr scho so wi so i d’Nase gstoche, daß ihre Ma, ohni ne Ton vo sech z’gä, grad i der Wärchstatt verschwunden isch. Drum het si ihres Verhör bim Veronika abbrochen und isch der Meischter ga z’Red stelle: «Was heit dir o beidizsäme, daß dr eso vermückt heichömet?» Der Meischter isch gar nid im Luun gsi, läng und breit z’erzelle, was si i der Freistatt bi de Barfüeßer erläbt hei. Er het in ere Schublade voll Handwärkszüüg umegchramet und gseit: «E wäge der Schybe vom Junker.»
«Ja, was isch mit dere? — Isch er öppe nid zfride dermit?»
«Channsch se ga zsämeläse!»
«Was? Wo?»
«He, bi de Barfüeßer.»
«Ja wi chunnt jitz die dert ufe?»
«He, si hei se la reiche!»
«Ja und du? Het’s e Chlopfete gä oder het se-n-öpper la gheie?»
«He, der Urghend.»
«Was, dä? Isch jitz dä wider im Land? I ha doch geng gseit, dä bring is de no Ungfell. Was het er de dermit agstellt?»
181 «Verschlage het er se, äxpräß, kes Bitzli isch ganz blibe dranne.»
«Isch dä nid bi Troscht? Warum het er se de verschlage?»
«E, us Töubi wägem Meitschi.»
D’Frou Sterr het d’Ouge höch ufgsperrt und na Worte gsuecht. «So, so», het si ändlech gseit, «het dä no nid gmerkt gha, was es gschlage het? I ha geng gseit, me sötti dütlecher mit ihm rede!» Mit däm isch d’Frou Sterr wider übere gschossen und über ds Veronika härgfalle: «Und du bisch Babeli’s gnue und geisch ga hüüle wäge mene settige Stopfi, wo du druff und dranne bisch, Frou Junkeri z’wärde? Dir isch nid z’hälfe. Jitz gang ufe ga d’Wärchtigchleider alege, enanderenah!»
Ds Veronika isch no so froh gsi, der Muetter us den Ouge z’cho. Si isch jitz schier no meh us em Hüsi gsi als Ma und Tochter, wil si eigetlech no lang nid gnue gwüßt und derzue no gmerkt het, daß si einschtwylen ihre Gwunder no müeßi bändige. Wi ne Hurnuß isch si i Chuchi und Wohnstuben umenandere gschosse, Stägen uuf und Stägen ab, und der Meischter het sys z’Nachtässe schließlech doch no mit mene zwöite Verhör müeße verdiene.
«Ja und jitz der Junker?» het si ne z’Red gstellt.
«Eh, er wird sech öppe de scho zeige», seit der Meischter, «wenn’s ihm bis dahi nid verleidet. Druus und dänne sy de di Houptlüt öppe no gar nid! Einschtwyle dörfe si nid us der Freistatt use. 182 Und was me so ghört säge, sygi d’Mehrheit vom Rat derfür, se de no für nes paar Wuchen yz’lege.»
«Ja, dänk wohl!» meint d’Muetter Sterr, «das fählti sech jitz grad no. Täte si lieber settigi Bursche ringgle, wi der Urghend! Dä lasch mer de nid loufe! Di Schybe mueß de vergüetet sy!»
I syni Chunscht- und Gschäftssache het sech der Meischter vo niemerem la yne rede, o vo der Frou nid, und drum het er nere, ohni wyteri Wort z’mache, gä z’verstah, uf däm Ohr ghör er de nüt.
Es paar Tag speter het d’Frou Sterr Glägeheit übercho, z’merke, daß men i der ganze Stadt ume, vom obere bis zum undere Tor, vo däm brichtet, was der Renatus Urghend i der Freistatt vo de Barfüeßer agstellt het. Uf em Wäg zur Tante Wyngarte het si der Ratsherr Bütschelbach und der «Schlüssel»-Wirt atroffe, wo juscht di Gschicht zsäme verhandlet hei. Si isch mit nen i ds Gspräch cho, und der Gunthälm seit zu der Meischtersfrou: «Dir heit Verdruß gha mit däm Urghend; das mueß doch o rächt e verrückte Kärli sy! Myr Läbtig han i no nüt eso ghört, daß eine sys eigete Meischterstück muetwillig geit ga verderbe. Er wird dänk öppen e Ruusch gha ha.» No bevor d’Frou Sterr het chönnen Ufschluß gä, antwortet der Herr Bütschelbach: «Rächt het er gha! Dä Bursch gfallt mer. A sym Platz hätt i’s nid anders gmacht. Da schaffet eine flyßig und treu a mene Chunschtwärk, für eine vo denen übermüetige Chronefrässer, und de sött er sech de no von 183 ihm la zum Narre ha. Es isch ganz guet, wenn me sech vo dene Lüte nid alles lat la gfalle.»
«Da heit Dir o wider rächt», seit der Gunthälm, «es isch es wahrs Glück, daß Eui Partei im Rat ds Mehr gha het. Ja, ja, üse Herr Schultheiß, der Herr vo Diesbach, wird däm Glöuf jitz de schon es Änd mache! No vor mene Monet hätti me nid gloubt, daß es grate würdi, di Afüehrer und Verfüehrer i Turm z’lege. Das isch ganz rächt, he, he, daß die o einisch müeßen erfahre, wi guet men uf hiesigem Roggestrou lyt, he, he!»
D’Frou Sterr het sech vor Ersetze nid gwüßt z’tüe und fragt: «Dir wärdet mer doch nid agä, si heige di Herren alli ygsperrt?»
«Alli zsäme», seit der Herr Bütschelbach mit dem ganze Stolz vo syr Ratsherrewürdi. «Nume der Ritter vom Stein — da isch es halt doch öppis anders, mit settigne Lüte mueß me süüferli umgah — darf sy Arräscht daheim absitze. Es isch ja nid e Strafgfangeschaft, me wott se nume habhaft sy, bis di Gäldsachen i der Ornig sy. Si müeßen ablifere, was si vom Chünig übercho hei. Dernah lat me se de uf Urfehd loufe. Aber jitz hei mer se-n-i de Finger, jitz chöme si nid ungschlage druus.»
Di zuekünftigi Schwigermuetter vom Junker Claudius von Römerstall het ihrnen Ohre nid trouet und gfunde, me wüssi afange nümme, was me von ere settige Regierung dänke sölli. Aber si het doch nid rächt mit der Sprach dörfen usrücke.
184 Si sy underdesse vor e Chefiturm use cho, wo zu sälber Zyt i mene gmuurete Grabe der Bär vo Novara sys Wäse tribe het. Da isch e ganzi Zylete Lanzchnächten über d’Brüschtung yne gläge; si hei ihres Sitzläder gsunnet und mit dem Bär allerhand Churzwyl tribe. Was si gredt hei, isch ungfähr so suber gsi wi der Bode vom Grabe, wo d’Lüt us de Hüser z’ringsetum alles dry gworfe hei, was si dänkt hei, für ne Bäremage syg’s no guet gnue. Wo si a dene Lüte vorby gange sy, seit der Ratsherr Bütschelbach: «Lueget jitz, da lige si wider z’zyletewys a der Sunne, di fule Kärlisse. Da gseht me grad, wi si sech ds Arbeiten abgwöhnt hei.»
«Schmeize sött me se», seit der Gunthälm, «i wett, i hätt e Geisle da!»
Im sichere Gfüehl, daß men ihm a der Syte vo mene Ratsherr nüt wärdi dörfe säge, het der Gunthälm das äxpräß eso lut gseit, daß di Chriegschnächte ’s hei müeße ghöre. Ufgstande sy si frylech nid. Si hei nume hindere gluegt, und nachhär seit eine zum andere: «Du, dä wott auwäg no einisch uf ne Brunnestock ufe!»
«Auwäg», antwortet e dritte. «Manglisch öppe wider e Wösch, Kardinäutschi?»
Der Gunthälm het gmeint, er dörf sech das nid la biete, und het sech zum Grabe zueche gla und gfragt: «Wär erloubt sech da, mir ds bös Muul az’hänke?»
Es het sech nume keine vo der Stell grüehrt; aber si hei alli d’Achslen ufe zoge, enandere verschmitzt 185 agluegt und sech der Buggel voll glachet. Der Herr Bütschelbach, wo afange gwüßt het, daß men in ere Chuchi gärn e Bräm uflist, het der Gunthälm bim Ermel zogen und ihm gä z’verstah, si welle wyters. Aber der Gunthälm isch eso druff versässe gsi, me dörf sech der Übermuet vo dene Reischnächte nümme länger la gfalle, daß er sech nid het mögen ebha, no wyters usez’höische. «Ganget Dir öppis ga tue, dir Fuulpelze, sit wenn lyt men a mene heiterhälle Wärchtig däwäg uf der Gaß ume? Oder» — und das het der Gunthälm jitz mit voller Absicht so lut gseit, daß me’s wyt umenand het müeße ghöre — «weit dr öppe da warte, bis eui Afüehrer wider us der Chefi chöme?»
Was der Gunthälm welle het, isch ihm über Erwarte guet grate. Di Herre, wo im Turm änet dem Grabe hinder de Gitter o däm Bär zuegluegt hei, hei’s ghört und rüefen oben abe: «Wart nume, bis mer wider dusse sy, mer wei dr de scho brichte, was gah söll!» Das het bi de Lanzchnächten unden ygschlagen und di glychi Würkung ta, wi wenn men amene Muni im Stall d’Halschetti löst. Si hei ufgha, und undereinisch isch der Gunthälm z’mitts under ne gsi, isch gmüpft und trappet worde, und gäb er no Zyt gha het, dem guete Rat vom Herr Bütschelbach z’folge, isch undereinisch sy Chappe zwüschen abgnagete Bei und allerhand Gfräs im Graben unde gläge. Und chuum isch das gscheh gsi, so sy d’Lanzchnächten alli verschwunde gsi, wi i d’Muuslöcher abe. Erscht, wo der Gunthälm mit 186 Ufbegähren und Schimpfe dervo gloffen isch, für der Bärewärter ga z’sueche, hei si sech nah-ti-nah wider zueche gla, für cho z’luege, wi der Bär dem «Schlüssel»-Wirt sy Chappe tryschaagget het.
D’Frou Sterr het mit der Frou vo Wyngarte vom Fänschter uus däm Spektakel zuegluegt und dadranne jedefalls meh Freud gha als am Bscheid vo ihrer Schwöschter, wo gfunde het, jitz sygi ds Veronika uf em beschte Wäg derzue, zwüsche Stuehl und Bank a Bode z’sitze; aber das schadi jitz grad einisch nüt. Dä Junker vo Rörswyl heig nere nöue nie rächt gfalle.
XI.
Wär i dene Tage der Renatus Urghend atroffe het, isch mächtig verwunderet gsi. Men isch sünsch gwanet gsi, ne so still gseh under de Lüten umez’loufe, wi wenn er nid im Stand wär, irged öpperem nes Haar z’chrümme. «Dä isch froh, wenn men ihm nüt tuet», het me dänkt. Er het o nie nüt uf sech treit, für sech öppe z’wehre. Jitz hingägen isch er chäch und ufrächt gloffe, gwöhnlech z’mitts uf der Gaß, het ds Barett schier gar wi ne Lanzchnächt uf em linggen Ohr treit, allne Lüte, wo-n-ihm begägnet sy, fescht i d’Ouge gluegt und zu jeder Stund e währschafte Dägen umgschnallet gha. Es isch grad gsi, wi wenn er ob em Verschmättere vo syr Schybe zum erschtemal i sym Läbe z’grächtem erwachet wäri. Me het ihm agseh, daß er öppis wott und het ihm afa zuetroue, daß er o machi, was er im Sinn füehri. Di meischte Lüt frylech, wo ne gseh hei, hei für di Veränderung bald en Erklärung zur Hand gha. I der ganze Stadt het me gwüßt, was bi Barfüeßere gscheh isch, und so wi me ds Chriegsvolk gkennt het, isch nüt anders gsi z’erwarte, als daß der Renat für sys Ufträtten i der Freistatt no wärdi müeße Haar la. So lang di Houptlüt no am Schatte gläge sy, hei sech d’Lanzchnächte, so wyt me se nid grad 188 guslet het, wi der «Schlüssel»-Wirt, still gha, und o di Verwandten und Fründe vo de Chriegslüt hei sech ehnder pfüpft.
Aber mit dem nüünte Meien isch das uf eismal alles anders worde. A däm Tag het me d’Houptlüt us der Chefi gla, und dermit het sech der Übermuet an allnen Orte wider zeigt. Es isch grad gsi, wi wenn d’Bueße, wo si der Stadt hei müeße zale, se nume no frächer gmacht hätte. Uf jedem Gsicht het me’s chönne läse: Mer hei’s und vermöj’s. Und das isch nid numen uf ihrne Gsichter gstande. Wär us der Lombardei ume cho isch, het glaarigi, gschlitzti Chleider treit, wo di schwärsydigi Füetteri us de Schlitze nume so vüre bloderet isch, und uf de Barett ganzi Näschter vo de schönschte Fädere. Und was erscht ihri Frouen alles aghänkt hei, isch nid z’säge. Lüt, wo no vor acht Tagen über d’Chronefrässer loszoge hei, was ds Züüg het möge verlyde, hei jitz uf allergattig Wys gluegt ga Bälp use z’cho, wo der Herr Albrächt vom Stein es Huus gfüehrt het wi ne chlyne Fürscht. Sitdäm daß d’Stadt gstanden isch, het me z’Bärn nüt eso gseh wi d’Choschtbarkeite, wo sy Frou uf em Lyb treit het.
Der Renatus Urghend aber isch fascht uf e Chopf gstande, wo-n-ihm der Meischter Manuel a eim vo de nächschte Tage gseit het, er welli ga Bälp use, und es würd ne freue, wenn er wetti mit ihm cho.
189 «Dir? — Ga Bälp?» het der Renat gfragt und sy verehrte Lehrer vom Chopf bis zu de Füeßen agluegt.
Der Herr Manuel het glachet ob däm Etsetzen und g’antwortet: «Erchlüpfet nume nid, i gange nid, für ga d’Gwundernase z’fuettere. Mir isch di Bälper-Herrlechkeit nüt Neus. Aber i mueß der Stein ga male für i Totetanz, er wott es Bild dry stiften und wott schynt’s scho bald uf sy neui Herrschaft verreise, wo-n-ihm der Chünig gschänkt het, ga Montreal oder wi das Wäse heißt. Und i gloube, es sygi gschyder, i nähm ne jitz no grad. Dä git doch nid ab, bis er einisch uf mene Schlachtfäld blybt. Und i mueß säge, reue würd er mi ewig, so einen überchäm i nid gschwind wider z’male.»
Der Renat het gseit, er chömi gärn mit bis ga Bälp usen und er welli dem Meischter sys Wärchzüüg trage, aber i ds Schloß chöm er nid mit, es gluschti ne nüt, mit däm hochmüetige Herr no einisch az’binde. Der Herr Manuel het sy Chunschtjünger usglachet und ihm gseit: «Settigi Lüt mueß me nid schüüche. Wi meh daß me sech vor ne förchtet, wi übermüetiger wärde si. Si fa einen erscht afa respektiere, wenn er ne fescht i d’Ouge luegt und git z’verstah, daß er o vo Bärn sygi. I nime keis Blatt vor ds Muul, da bin ig Ech guet derfür.»
Tuusedmal schöner no als di ganzi Herrlechkeit, wo der Herr vom Stein um sech verbreitet het, isch dä Bitz Bärnerland gsi, wo di beide Maler 190 dürwanderet hei. Alles isch im saftigschte Grüen gstande, und um di alte schwarze Stroudecher vo de Burehüser hei d’Hoschtete nume so wyßi Chränz gmacht. Linggs und rächts vom waldüberwachsene Bälpbärg hei d’Schneebärge glänzt, und der Himmel isch so blau und heiter gsi, wi sit langem nümme. Aber üsi beide Wanderer hei über di Pracht nid vil Wort verlore. Ihne het der neu Gloube so vil gä z’rede, daß si im Steinibach usse gsi sy, si hei nid gwüßt wie. Dert het du der Renat gseit, är well jitz hie blybe, der Meischter findi ne de am Aben ume für e Heiwäg.
Wo der Herr Manuel im Schloßhof vo Bälp aglanget isch, het er der Herr Albrächt uf mene Bank vor em Huus gfunde. Allem Aschyn nah het er sech’s dert i der Sunne la wohl sy. Sy Brueder, der Herr Jakob, e chlyne, vierschrötige Ma mit mene ganz churze Hals, isch by-n-ihm gsässe, und es het Gattig gmacht, di beide heige zsämethaft d’Regierung verhandlet.
«So», het der Fäldhoupme zum Herr Manuel gseit, «da chunnt o grad eine vo dene Chnorzine!»
Hätti der Maler dem Herr Albrächt nid chönnen ab em Gsicht läse, daß es ihm mit däm ufründlechen Epfang nid so ärnscht sygi, so hätt er sech uf em Absatz umdräjt und wär grad wider gange. Aber er isch settigi Redesarte gwanet gsi und het g’antwortet: «He ja, i chume cho luege, öb ig Ech chönn uf ds Papier chnorze für e Totetanz.»
«So chnorzet mynetwäge!»
191 Der Herr Manuel het aber dem Herr Albrächt gseit, so, wi-n-er da sygi, wärd er ne dänk wohl nid dörfe male, er söll so guet sy und sech so ga alege, wi-n-er de spetere Gschlächter möchti vor Ouge stah. Der Herr vom Stein het ufbegährt; aber er het dem Maler der Wille ta, het ihm e Channe guete Wy, herrleche Saanechäs und Brot la ufstellen und isch sech ga zwägmache.
Der Maler isch no nid lang mit dem Herr Jakob im Gspräch gsi, so chöme drei bidärbi Handwärksmeischter vo Bärn dür e Hof ynen und frage nam Ritter. Es sy Lüt gsi vo der Sankt Anna-Bruederschaft, wo dem Herr Albrächt hei es Anlige welle cho vortrage. Si hei du grad no Zyt gha, e chly z’verschnubbe, bis der Ritter wider under der Hustüren erschinen isch i sym schöne rot und wyße Wafferock. Er het nid grad übermäßig fründlech drygluegt, wo-n-er syni neue Gescht gseh het; aber sys Gsicht het sech bald ufgheiteret, sobald er ghört het, was si von ihm wei. Ihre Wortfüehrer het brichtet, d’Sankt Anna-Bruederschaft läbi so übel dranne, daß si uf ihrem Altar i der Prediger-Chilche nid e chly nes zügigers Heiligtum heige. Es sötti da öppis gah. Und jitz heige si verno, der Schädel vo der heiligen Anna wäri z’ha; aber si wüsse nid, wie’s astelle, für dä ga Bärn z’bringe. Er sygi nämlech z’Lyon. Es wäri halt übel nötig, daß z’Bärn öppis gieng, für dem Ansähe vo der Chilche wider e chly uf d’Bei z’hälfe, sünsch wärdi me dem neue Gloube gwüß nid Meischter. Es sygi afange 192 nümme z’säge, wi di Chätzerei überhand nähmi. Jitz wüßti me halt wyt und breit niemer, wo im Stand wäri, di Reliquie ga z’erobere, wenn’s nid der Ritter vom Stein wetti uf sech näh. Si hei nid emal nötig gha, ihm di ewigi Säligkeit z’verheiße. D’Ussicht, en abetüürlechi Fahrt z’undernäh, ne verwägene Streich usz’füehren und dermit uf ewigi Zyte sech es settigs Verdienscht um d’Stadt Bärn und um d’Chilche z’erwärbe, isch gnue gsi, für der Herr Albrächt vom Stein für di Sach yz’näh. «Dä Schädel müeßet dir ha», het er ne gseit und derzue ds ärnschtischte Gsicht vo der Wält gmacht, währed der Maler mit Müej und Not sech het mögen ebha, grediuse z’lache.
Me het du di drei Manne mit dem Herr Jakob i ds Schloß yne gschickt, für nen öppis ufz’stelle, und du het sech der Ritter i d’Positur ta, für sech la z’male. Er het nid juscht nötig gha, daß me no äxtra Läben i sys Gsicht bringt; aber dem Meischter Manuel wäri’s z’vil zuegmuetet gsi, hätt er der Chriegsoberscht sölle male, ohni ne grad e chly z’gusle. Das het dem Portrait nume chönne z’guet cho. Der Maler het der Ritter gheißen uf ds Hoftor luege, damit syni Ougen öppis z’tüe heige, und du het er ne hert vo der Syte gno. Amüsiert het’s ne, daß ihm du der Ritter nid het chönnen i d’Ouge luege, so daß er no descht ungenierter ihm het chönne sy Meinung säge.
«Das ‹jetzeret› aber», het der Maler agfange, «was di Sankt Anna-Brüeder wei!»
193 Dä Stich isch gsässe; aber der Ritter het’s nid welle la merken und fragt: «Was weit Dr mit däm säge?»
«He, daß me wider um Bei louft. Es dunkt mi, me sötti no gnue ha vom Jetzer-Handel här. Ds Füür het chuum vermuttet, wo me di luschtige Chloschter-Brüeder druffe verbrönnt het, und jitze sy di Lüt scho wider wundersüchtig. Me sött ehnder der Muet ha, mit denen alte Lugenen einisch ufz’ruumen und der Wahrheit freie Louf z’la!»
«Mhm», meint der Ritter, ohni umz’luege, «tönt’s us däm Loch? — Um Chnochen uus z’gah isch villicht minder ungschickt, als Dir dänket. Mit däm bhet me d’Sach binenandere.»
«Mhm», macht jitz o der Maler und seit: «Sero venientibus ossa. Dadüre louft der Has.»
«Ja, dir mit euer Wahrheit! Dir nämet dem Volk Zucht und Halt. Dir wüsset gar nid, was dir mit däm neue Züüg arichtet. Es wird öppen o nid vil besser sy, als was me bis jitze gloubt het. Bis jitzen isch emel no en Ornig im Land gsi, und d’Chilche het d’Lüt in Egi gha. Das wird de nes heiters Ghürsch gä, wenn de na euer Lehr d’Lüt meine, si bruuchen o gar nüt meh z’tue, für ihri Säligkeit z’verdiene!»
«Das isch äbe der groß Trug», yferet der Maler, «daß d’Lüt sech ybilde, si verdiene mit ihrer Tuged der Himmel. I däm Wahn gange si juscht z’Grund. Es taget de scho, wenn e jede mueß zuegä, daß er nüt erwärchet und verdienet het. Mit 194 denen Opfer und fromme Wärk het me nüt als de Lüte ds Gwüsse vernietet und verspängelet.»
«Ja, ja, dir chönnet de gseh, wohi dr chömet! Es macht mer überhoupt no nid Gattig, daß dir obenuuf chömet. Der groß Huuffen und die, wo öppis z’säge hei, wei nüt dervo.»
«Ja», seit der Herr Manuel, «die, wo öppis z’säge hei! Me weiß äbe, warum die nüt dervo wei. D’Pfrüende magere de, das isch sicher. Aber vo däm profitiert der größer Huuffen als vom Furtbstah. — Fraget se-n-einisch, öb si lieber welle furtfahre Mönche mäschte!»
«Derfür chönne si de nachhär Vögt mäschte.»
«Si chöme glych besser ewäg. Und wenn’s o anders wär, so isch es doch Zyt, daß einisch d’Stadt zu ihrer Sach chunnt. Was bruuche mir Chlöschter und Herre, wo uffrässe, was der Stadt ghört? Ehmale het men Armuet gschwore, wenn men i ds Chloschter gangen isch; jitz geit me dry, für under em Gwändli vo der Frömmigkeit gueti Läbtig z’ha. Für das bruucht men emel de Chlöschter ihri Rächt nid z’schone. Mir wüßte se besser z’bruuche!»
Der Ritter het uf das hi e chly gääl glachet und seit: «So ring geit das nid. Dir müeßet nid meine, es gang de wi im Twingherre-Handel. Und was het de d’Stadt am Änd dervo, wenn si üs alles wägnimmt? Wär tuet der Stadt ihri Händel vorusse verfächte? Öppe die, wo hinder em Ofe hocke?»
195 Das isch dem Herr Manuel du hingägen a ds Läbige gange. «I hocke nid hinder em Ofe», seit er e chly giechtig.
«Uf alli Fäll», meint der Herr Albrächt, «wird me bim Malen und Schryben elter als vor em Find. Üsereine het nid derwyl, vor em Rathuus uf offeni Türli z’passe. Mir müeße luege, wi mir zu üser Sach chöme. Ds Tüüfels Dank hei mer de frylech derfür, daß mer üsi Hut z’Märit trage.»
«Sötte si-n-Ech öppe no danke für d’Chnoche, wo Dir ne darbängglet, und daß si dörfe zueluege, wi sech di Herren am Chilchesatz uffuettere?»
«I weiß nüt vo däm.»
«Es macht alli Gattig. Aber wartet nume, wenn mer de einisch ds päpschtlech Pütschierwachs ab em Evangelium abgchnüblet hei, daß e jede derzue chunnt, dry z’luege, so fat de ds Gwüssen o bi Euch der Gäldsack afa lüpfe.»
Es isch guet gsi, daß i däm Ougeblick der Claudius von Römerstall under em Hoftor erschinen isch, sünsch wäre di beide no wüescht hinderenand cho. Das vom Passen uf di offene Türli het der Meischter Manuel ghörig i d’Nase gstoche. Er het uf das hi sech vorgno, er welli de am Portrait vom Ritter öppis änderen und het ihm du daheim di rächti Hand eso gmalet, daß si hinder em Rügge düre nam Dolch gryft. Und daß er nid zu dene ghöri, wo hinder em Ofen alt wärde, het er ihm de bi der nächschte Glägeheit mit der Tat welle zeige.
Us em Malen isch für hütt nümme vil worde. 196 Der Herr Albrächt het sech nid länger möge still ha und isch sy junge Fründ vo Rörswyl ga grüeße. «So», het er ihm gseit, «chömet Dr mit ga Montreal?»
«So wyt und so lang Dr mi weit», antwortet der Junker.
«Nu, das freut mi», meint der Ritter und chlopfet sym Fründ uf d’Achsle, «i ha geng dänkt, d’Träne vo Euer schöne Fründin im Chlapperlöubli tüejen Ech de di guete Vorsätz verwäsche.»
«O bhüetis!» seit der Junker übermüetig, «Wyberträne mache mir scho lang kei Ydruck meh, sünsch wär i ja nie vo Rörswyl furt cho.»
«Het’s nere dert o gä?» fragt der Ritter. Und der Junker seit: «Es nimmt mi nume wunder, daß d’Worble no nie dervo übergloffen isch.»
I das Gspräch yne sy vo der Straß här d’Tön von ere Bättlergygen über d’Muure cho, und bald druuf het me vor em Tor usse der Chueni Möuk mit mene Kamerad us em Elände-Huus gseh. Der Ritter isch da drob ergerlech worden und het amene Chnächt gwunken und ihm befole, dä Musikant mit menen Almose ga z’gschweigge. «Dumm», het er ufbegährt, «daß me di Lüt däwäg lat im Land umeloufe. Si gangen eim mit ihrem Gsurr doch nume ga d’Lüt abspänschtig mache.»
Di beide Pfrüender vom Elände-Huus hei sech du der Bärg uuf gäge Steinibach verzoge. Wenn aber der Ritter gmeint het, er heigi jitz de Rueh, so het er sech trumpiert. Bald isch e Buur cho, für 197 mit ihm cho z’stucke, bald het e Chnächt öppis gha z’frage, und alli Halbstund isch irged e Handwärker cho, eismal der Sattler, ds andermal e Schnyder, alles Lüt, wo eigetlech sy häre bschickt gsi, für dem Herr vom Stein vor syr Abreis no öppis cho i d’Ornig z’tue. Da isch du wenig Zyt blibe, für sech mit synen andere Geschten abz’gä. Es isch no kei halbi Stund abgloffe gsi, sitdäm der Chueni Möuk sy Ufwartung het gmacht gha, so lyret scho wider einen uf der Bättlergyge vor em Tor. Dä het aber sys erschte Gsatz nid emal bruuche fertig z’örgele, so het er sy Chrüzer gha und e dütleche Wink uf Bärn zue.
Ändlech het es Gattig gmacht, es welli Rueh gä, und di Herre hei wider afa politisiere, da ghört me bim tuusig scho wider d’Bättlergyge. «Jitz tuet’s es de hingäge», seit der Ritter und git dem Chnächt es Zeiche, er söll enanderenah däm Ständli ga nes Änd mache. Der Chnächt nimmt e Boumstäcken und geit mit länge Schritte zum Tor uus. Er het nid vil Wort bruuche z’mache. Chuum het der Lürlima ne gseh cho, het er sy Gygen am Läderriemen uf e Rügge gschlängget und di Länge vüregno. Der Chnächt het aber dänkt, er welli das Gschmeiß grad e chly z’grächtem verjagen und isch mit mailändische Flüech hinder ihm här gsprunge. So isch es gange bis vor ds Dorf use, wo uf em Gländer vo der Gürbe-Brügg e ganzi Trybete vo Chrüpple gsässen isch, z’mitts drunder der Chueni Möuk. Wo die der Chnächt hinder ihrem Kamerad 198 här hei gseh cho, hei si alli mitenandere ds Hasepanier ergriffe. Es isch es Luege gsi, daß der Chnächt vor Lache nümme wyter chönne het. Da het er du begriffe, was gangen isch: di ganzi Pfrüenderschaft vo der Elände-Herbärg, wo natürlich i dene Tagen o verno het, was es z’Bälp gäbi z’luege, het sech dä Usflug — hüttzutag sieg men e Blueschtbummel — gönnt, und vo der Gürbe-Brügg ewäg hei si du chehrium eine nam andere mit der Gyge zum Schloß gschickt, für ihri Reischöschten ufz’bringe. Chunscht het es keini bruucht, für das Instrumänt z’spile. Über nen Art Gygechaschte syn es paar Saite gspannet gsi, und die het me mit nere Trüllmechanik mache z’surre.
Währeddäm so z’Bälp unden alli mügleche Lüt sech bim Schloß zueche gmacht hei, isch am Waldsoum obehär dem Steinibach eine gsässe, wo nümme rächt gwüßt het, was er söll. Der Renatus Urghend het dert d’Ellbögen uf d’Chnöi und der Chopf i d’Händ gstützt gha und bald i ds eitönige Bälpmoos abe, bald i blaue Himmel ufe gluegt. Er isch vor Längizyti schier vergange. Zum erschtemal, sitdäm er bi Barfüeßere sy Schybe verschmätteret het, het er derwyl gha, so rächt drüber nachez’dänke, wi-n-er jitz eigetlech dranne sygi. Bis jitze het ne d’Neechi vo den andere Lüte nid so rächt la zur Bsinnung cho; aber hie, i der Stilli, wo-n-ihm niemer über e Wäg gloffen isch, het er du ygseh, daß er sym Läben es neus Zil sötti chönne gä. Aber da isch guete Rat tüür gsi. No nie isch er 199 sech so einsam vorcho, no nie het er so dütlech gspürt, was es heißt, kei Verwandtschaft z’ha. Ja, ds sältmal, wo-n-er us der Chloschterschuel wägcho und zu mene Handwärksmeischter ta worden isch, het er frylech es paar bösi Tagen erläbt. Da hätt er neui Fründe sölle finden und het du gmerkt, was eine gilt, wo weder Vatter no Muetter hinder sech het. Wohl het er d’Lüt duuret, aber so uf ds Erbarme vo de Möntschen agwise z’sy, isch halt doch e truurigi Sach und tuet gruusam weh. — Speter, wo me du gmerkt het, daß er öppis cha und sy Ma stellt, het’s du besseret. Syni Meischterlüt hei Freud gha an ihm. Er het der Herr Manuel gfunden und der Meischter Sterr. Und erscht, wo-n-ihm du no e Sunnen ufgangen isch i der Liebi zum Veronika, da het er nüt anders meh begährt, und ds Läben isch ihm über und über verguldet vorcho. Aber jitz! So arm, so hundseländ, so einsam isch er doch no nie gsi. Es het ja scho no Lüt gä, wo ne guet hei möge lyde: der Herr Manuel und der Herr Haller; aber er het Angscht gha, er verleidi ne de und het sech nid so rächt dörfe zueche mache by ne, wenn er gseh het, wi si, e jeden uf sy Art, mit aller Chraft uf ihri Zil hi g’arbeitet hei. Allnen anderen isch er vürig gsi; jede het für Lüt gha z’luege, wo ne neecher agange sy als so ne Fündling. Einewäg, er hätti das alles no welle schlücke, wenn er nid sys Veronika verlore hätti. Da het er sech nid dry chönne schicke, er het scho z’vil um sy Schatz g’angschtet und gsorget gha.
200 Z’momäntewys het er sech der Längi nah i ds Gras gleit und i Himmel ufe gstuunet, wi wenn ihm vo dert en Erlösung us syr Not sötti zuefalle. Er het scho z’vil vo de Möntschen erläbt gha, für z’vergässe, daß di beschti Hülf doch geng vo dert här chömi, wo’s kei möntschlechi Schwechi git. Si hein ihm’s z’St-Maurice ja dütlech gseit, und wenn öpper ne verstande het, so isch es der Abt vo Trueb gsi. Zu däm hätt er scho wider dörfe. Het ihm dä nid z’sälbisch d’Ouge drüber ufta, daß es eigetlech gar ekei völligi Einsamkeit gäbi? Wenn es je uf der Wält en Einsame gä heigi, het der Abt gseit, so sygi das der Heiland gsi. Sithär gäbi’s keini meh, wil e jede, wo alles i der Wält verlore het, sech däm chönni i d’Arme wärfe.
So isch der Renatus Urghend hütt zum Etschluß cho, sech vo de Lüte ganz los z’mache, o vo dene, wo-n-ihm, wi der Herr Manuel und der Herr Haller, wohl welle hei. Die sy ja doch geng mit dem Rat zur Hand gsi, er sölli halt i Gotts Namen uf nen eigete Husstand hi arbeite. Aber wenn’s mit dem Veronika Sterr nid het sölle sy, so het er lieber gar nüt dervo welle wüsse. Arbeite, öppis schaffe, ja, no so gärn! Aber nid de Möntsche z’lieb und nid für vor de Möntschen öppis z’gälte.
Ungfähr so wyt isch der Renat gsi, wo-n-er uf der Straß unde der Meischter Manuel het vo Bälp här gseh cho. Er het sech zsämegno, isch zue-n-ihm aben und het ne hei begleitet.
XII.
Dem Renatus Urghend isch es gange wi öppen allne Lüte, wo sech mit schwären Etschlüsse z’plage hei. Was dussen i der Waldeinsamkeit, uf mene höche Bärg oder daheim im stille Chämmerli usdänkt worden und im Sinn scho ryff isch, vergeit de mängisch wi der Schnee a der Sunne, sobald der Möntsch, wo’s im Härz treit, under d’Lüt chunnt. Da fähle de undereinisch d’Wort, und me weiß nid emal, wi men anderi söll mache z’begryffe, was me sech usdänkt het, gschwyge de, wi me se wetti änenume bringe. So het sech der Renat i der erschte Zyt na sym Spaziergang i Steinibach usen o nid gwüßt z’hälfe. Er het doch nid eifach chönnen a menen Ort ga i ds Gras ligen und der Wält ihre Louf la. Under d’Lüt het er müeße, und wil ihm zu synen Etschlüsse d’Wort gfählt hei, so het er sech einschtwylen i der Arbeit vergraben und furtgfahre mit nachedänke. A der Arbeit het’s ihm nid gfählt. Di geischtleche Herre hein ihm mängen Uftrag zuegha, und der Meischter Manuel isch ihm mit Rat und Hülf a d’Hand gange. Es het o nid a Sache gfählt, wo ne z’zytewys uf anderi Gedanke bracht hei, vor allem uus der Kampf um e neue Gloube.
So isch der Summer verstriche, der Herbscht isch dür ds Land gange, und am Gurten änen isch 202 der Wald scho ganz bruun gsi. Me het sech afa ywintere, aber dasmal hei d’Lüt ihri Chöpf nid nume mit Hushaltigssorge gfüllt. Es isch einen im Land gsi, wo gar schuderhaft vil vo sech het gmacht z’rede. Der hochwürdig Herr Bärnhardin Samson isch vo Stadt zu Stadt greiset, für ds Gwüsse vo de Lüt cho z’wecke — anderi frylech hei gseit, er chömi nume cho d’Gäldseckle schröpfe, für e Bou vo der Sankt Peters-Chilche z’Rom. Da het me du wider einisch Glägeheit gha, z’underscheide, wär’s mit dem alten und wär’s mit dem neue Gloube heigi. Zur Freud vo den yfrige Katholike het i dene Tage no mängen ufrächte Ma, wo bi Glägeheit hinder em Wychrueg ds Muul voll gno und über d’Prieschterschaft gschumpfe het, es Gleich ta, für’s emel mit niemerem z’verschütte. Eigetlech isch es scho rächt vilne gspässig vorcho, daß der Papscht het sölle d’Macht ha, d’Sünder us em Fägfüür z’erlöse; aber di meischte hei dänkt, sicher sygi sicher, und me möchti doch de nüt versuumt ha. Nam alte Sprüchwort «Uverschant läbt descht bas» het der Herr Samson de Lüte gwüßt d’Höll heiß z’machen und ne mit synen Ablaßzedle schwär Gäld abgläschelet. Für zwee Batze het men en Ablaßbrief uf gwöhnlechem Papier übercho, und wär meh dra gwagt het, het der Ablaß uf Pärgamänt hei treit und es wächsigs oder gar es verguldets Sigel no chönne la dra hänke.
Ei Namittag isch a der Herregaß hinden es großes Glöuf gsi. Da het der Herr Jakob vom 203 Stein dem Herr Samson e prächtigen Öpfelschümel la vortraben und het ihm um das Tier en Ablaß uf alli Zyte zum voruus für sich und füfhundert Chriegschnächten abghandlet. Öb dä Schümel o für d’Sankt Peters-Chilche gsi isch, het nöue niemer chönne säge; di böse Müüler hei welle ha, der Herr Samson heigi das Roß gchouft, für das vile Gäld hei z’füehre, wo-n-er de Bärner abgno het.
Am Allerheilige-Tag sy der Herr Berchtold Haller, der Renatus Urghend, der Herr Dokter Wyttebach und no nes paar anderi Ahänger vom neue Glouben i der Malerwärchstatt vom Herr Manuel binenandere gsässen und hei sech über en Ablaßhandel luschtig gmacht. Wo si am beschte dranne gsi sy, enand allergattig Müschterli vo däm Märit z’erzelle, etdeckt eine vo dene Herren under andere Papieren uf em Arbeitstisch vom Herr Manuel es Heftli mit Värse drinne. Er git’s dem Herr Haller, und bald druuf fat dä ab em Schnousen i däm Heftli lut afa lache.
«Was heit Dr mer jitz da vüre zoge?» fragt der Herr Manuel und wott ne syni Papier wägnäh.
«Zeiget! Zeiget! was isch das?» rüefe di andere derzwüsche, und gäb der Maler ne’s het chönne verwehre, fat der Herr Haller afa vorläse:
«Leidmann Augustin Vorschopf spricht:
Erbarm sin Gott und all Chör der Engel,
Daß unser Vetter Bohnenstengel
So jung mit tod abgangen ist!»
204 «Was isch das?» frage di anderen alli und löj nid lugg, bis ne der Herr Manuel erklärt, er heigi da agfangen es paar Värsen ufschrybe, für nes Fasnachtsspil über e Papscht und sy Prieschterschaft. Wenns ihm grati, so chönn me’s ja de a der nächschte Fasnacht zum beschte gä. Villicht chöm ihm de bis dahi no allergattig Bessers z’Sinn. Jitz hei du di Herre nid abgä, bis ne der Meischter alles het vorgläse gha, was afangen isch gschribe gsi. Si hei ne-n-alli Bott mit ihrem Glächter underbroche; aber wo-n-er fertig gsi isch, het du der Herr Wyttebach doch schier es gspässigs Gsicht gmacht und gseit: «E, e! Das isch aber doch e chly starke Pfäffer! Das chönnti de ne böse Lärme gä, wenn so öppis vor allem Volk ufgfüehrt würdi.»
«Gschej de nüt Bösers», meint der Herr Manuel, und di andere hein ihm ghulfen und gseit, er heigi ganz rächt, wenn men öppis well usrichte, so müeß me dütlech rede. Er tüej i sym Fasnachtsspil ja nüt als di absurde Mißbrüüch vo der gwüsselose Prieschterschaft härnäh, und das chönni doch wahrhaftig nüt schade.
Wär sech bi der Sach nid am wenigschten ergellschteret het, isch der Renatus Urghend gsi. Er het sogar dem Meischter versproche, wenn de di Komedi ufgfüehrt wärdi, so well är de derby sy und hälfe. «Das han i äbe grad dänkt», seit der Herr Manuel, «das gäb de öppis für Euch, und Dir vergässet de drob e chly Eue Cholder. Und Dir 205 syd mer de villicht no descht nötiger, wenn i öppe sälber nümme chönnti derby sy.»
Jitz hei alli mit verwunderete Blicke der Meischter agluegt, und der Herr Haller seit: «Dir? — Ja warum söttet Dir de nümme derby sy? — Was heit Dir im Sinn?»
«O, me cha nie wüsse, wenn’s wider los geit. Fahrt’s eso furt, wi i de letschte Jahre, so wird’s wohl nümme lang gah, bis es wider en Uszug i ds Mailändischen übere git.»
«Dir wärdet mer doch nid wellen agä. Dir heiget im Sinn mit z’gah?» seit der Renat zu sym verehrte Meischter.
«Wohl, juschtemänt, das han i im Sinn», seit der Herr Manuel. «I wott mer nid no einisch vom Stein la der Ofehocker vorha. Di Herre bruuche sech nid yz’bilde, üsereine bringi’s nid über sech, sy Hut zum gmeine Beschte dra z’gä. Und wenn ig Euch nid rate, sälber mit z’gah, Urghend, so isch es eigetlech nume, wil i begryffe, daß Dir nid mit Euem Widersacher, dem Römerstall, begähret usz’rücke.»
Der Renat het gäge di Zuemuetung protestiert und gseit, är giengi nie mit, öb de der Römerstall derby wäri oder nid. Di Chronefrässer sölle ne nume gusle, das syg ihm grad glych.
Der Herr Wyttebach und der Herr Haller hei sech uf d’Syte vom Renat gschlagen und probiert, ihrem Fründ Manuel sy chriegerische Gluscht usz’rede. Mit großem Ärnscht het der Dokter Wyttebach 206 ihm gseit: «Jitz darf keine vo üs furt! Mer hei e großi Sach uf is gno und sy bis jitze numen es chlyses Hüüffli, da zellt e jede von is dopplet.»
Der Meischter Manuel het aber gar nid welle nahgä. «Es wär ja nid für lang», seit er, «und so chly, wi Dir meinet, isch das Hüüffli nid. Ds Volk wartet eigetlech druuf, wenn es scho no nid wott der Name ha. Dir müeßet nid vergässe, daß ihm ds Ufruume mit de Laschte so vil Nutze bringt, daß si dermit unbsinnet o der neu Glouben anähme.»
Da isch der Herr Haller läbig worde, het afa ufbegähren über ds Wägloufen und gseit: «Es wär eifach e Sünd und e Verrat a üser Sach! Dir säget sälber, ds Volk warti druuf. Wüsset Dir eigetlech, was das wott säge für syni Füehrer?» Dem Herr Haller syni Ouge hei glänzt und blitzet, und er isch mit beidne Füüschte dür d’Luft gfahre, wo-n-er wyter gseit het: «Ds Volk wartet druuf, daß me der Wahrheit Luft macht, mir möchten ihm hälfen und chönne nid, wil die, wo d’Gwalt i de Hände hei, entweder blind sy oder de römische Gwalthaber nid dörfe d’Stirne biete. Und i däm Ougeblick chan e Ma wi Dir no dra dänke, us Ytelkeit in e Chrieg um frömdi Händel usz’zieh!»
Z’mitts i dä Dischput yne het undereinisch im Münschterturm äne di großi Gloggen afa lüte. Wi Wätterdonner het ihri tiefi Stimm a d’Huswand gschlage, und ihri Tonfluet het der Platz gfüllt und isch i mächtige Wällen über d’Decher und i di stille Gassen abe gströmt. Di andere Glogge sy, 207 eini um di anderi, ygfallen und hei ghulfe di ganzi Burgerschaft i ds Münschter zsämerüefe zur letschte Predigt vom Herr Bärnhardin Samson.
«Da ghöret Dr’s», het der Herr Haller gseit, «wär der Ton agit z’Bärn. — Wenn mir de einisch di großi Glogge lüte, de dörfet Dr de scho wider e chly über Land, Meischter Manuel; aber bis mer ds Seili i de Hände hei, git’s nüt druus.»
«Lueget, wi si loufe!» rüeft der Herr Wyttebach vom Fänschter här. «Lueget! Es gramslet us allne Hüsere vüre.»
Der Chorherr het aber weniger uf ds Volk gluegt, wo us allne Loubeböge vo der Chilchgaß, us der Cheßlergaß und der Herregaß schwarmswys vürebrochen und vo de Münschterporten ufgschlückt worden isch. Er het vil meh uf d’Propschtei übere gluegt und richtig bald gseh, was er erwartet het. «Und dert geit der Wölfli», seit er mit Ingrimm zu syne Fründe, wo sech jitz i di schmale Fänschter zsämedrückt hei, für z’luege, was da vor sech gangi. «Hälf mer Gott! Geschter han i ne no gfragt, öb ihm sy großi Wüsseschaft nid z’guet sygi für dä Märit. Er geit nämlech dem Samson sys Gstürm ga übersetze. Da isch ne de undereinisch ds Dütsche rächt, wenn es gilt, derfür z’sorge, daß me di Bättelei verstandi; aber di Heiligi Schrift sölle si de nid verstah.»
«Was het er du gseit?» fragt der Herr Manuel.
«He, was het er gseit! Mer luege dä Ablaßhandel vo der lätze Syten a. Me welli ja dermit 208 nume de Lüt ds Ableischte vo de Chilchestrafe liechter mache.» Di Manne hei alli glachet über di Etschuldigung vom Chorherr Wölfli. Eigetlech het es se-n-allizsäme gruusam wundergno, was der Samson a däm Namittag no astelli mit däm guete Bärnervolk; aber keine het sech wellen im Münschter la gseh. «Die Freud hingäge sötte si nid ha», het der Herr Haller gseit, «es syn ere wahrhaftig scho gnue, wo nid der Muet hei z’widerstah, trotzdäm ne’s ds Gwüsse befihlt.» Si hei du usgmacht, der Renatus sölli übere, i ds Münschter, das falli niemerem uuf, und schade wärd’s ihm o nid vil.
Ohni sech lang z’bsinne, het der Renat sys Barett ufgsetzt und isch übere gange. Het er no vor nere Stund ob den Usfäll vom Meischter Manuel gäge Papscht und d’Prieschterschaft hälluuf glachet, so het’s ne jitz doch no schier überno, wo-n-er zum Portal i di fascht fyschteri Chilchen yne chunnt. Uf em Houptaltar vor em Chor hei e ganzi Mängi großi Cherze brönnt, di ganzi Luft under em himmelhöche Gwölb isch voll Weihrauch gsi, und us den oberschte Fänschter isch no nes schwachs rötlechs Liecht yne gfalle. Was ihm aber no der gröscht Ydruck gmacht het, isch di unghüüri Möntschemasse gsi, wo d’Chilche bis z’hinderscht use gfüllt het. D’Orgele het juscht usgspilt gha, da isch der Samson im schönschte Prieschter-Ornat vor e Hochaltar gstanden und het dür e Herr Wölfli la usrüefe, daß allne dene, wo jitz uf d’Chnöi falle, ihri Sünde bekennen und drü Paternoster und 209 Ave Maria bätte, alli Sünde vergä syge. Uf das hi isch alles Volk uf d’Chnöi gfalle, und ds Murmle vo dene Hunderte het e Lärme gmacht, wi wenn e gwaltige Luftstoß dür di alti Chilche füehr. Uf das hi het der Samson la verchünde, die, wo ne Seel us em Fägfüür wellen erlöse, sölle drümal mit andächtigem Gebätt um d’Chilchen ume zieh. Da sy du d’Lüt i länge Züge zu de Türen uus und in ere fyrleche Prozässion um di ganzi Chilchen ume gange.
Der Renatus Urghend het vo da-n-ewäg nümme wyter Achtung gä uf das, was i der Chilchen und drum ume gscheh isch. Er het sech grad im Afang dür d’Masse vo de Lüt düre gwunde bis a ds Chorgitter vüre, und dert het er undereinisch i de vorderschte Reien im weiche Schyn vo den Altarcherze dem Veronika Sterr sys liebe Gsicht gseh. Es isch würklech wi ne Heiligi da gchnöilet i großer Andacht und isch dem Renat schöner und fründlecher vorcho als je. Jitz hätt er’s nümme chönne male; es het ne dunkt, es wäri e Sünd, sech a mene settige Vorbild welle z’versueche, me brächti ja doch nie use, was däm Gsicht sy Reiz gä het. Und wo du gar ds Veronika syni große bruunen Ougen ufgschlage het und ds Liecht drinne het la flimmere, da het’s dem Renat im Härz afa brönne, und er het alles vergäße, was um ne-n-ume vor sech gangen isch. Sälber wi nes steinigs Heiligebild, isch er i sym fyschteren Eggen am Pfyler blybe stah und het gluegt und gluegt, ohni 210 mit den Ougen es einzigs Mal z’blinzle, bis ds Veronika i der Nacht vo der schwarze Masse verschwunden isch. Da isch er wider erwachet und het mit stöberen Ougen uf di dunkli Masse gluegt, grad wi eine, wo vom Ufer uf ds Wasser use luegt, wo sys Liebschte verschlunge het.
Wi Trumpetestöß sy dem Samson syni große Wort dür ds Gwölb gfahre, wo-n-er zum Schluß verchündet het, vom hüttige Tag ewäg sygen alli Bärner-Seele, si mögen us em Ärdeläbe gange sy, wenn und wo si welle, us em Fagfüür erlöst. No einisch isch alles Volk nider gfalle, und ds Murmle vom Ave Maria het gruuschet wi der Föhn im Wald. Und du isch d’Massen usenandere gflosse zu allne Türen uus, d’Altarliechter sy erlösche, und wo der Renat zur Türen uus isch, isch es still gsi und läär i der Chilche. Er het no einisch zrück gluegt und het nume no ds ewig Liecht im Chor gseh flimmere, und du het er sech gseit: Das isch ds Einzige, wo mer no blybt, und derby syn ihm d’Tränen i Bart abe gloffe.
I der Wärchstatt vom Meischter Manuel sy d’Fründen a däm Abe no lang binenandere gsässen und hei dischputiert und druuf gwartet, was ne der Renatus Urghend wärdi cho erzelle. Aber er isch nid cho. Und der Meischter isch d’Vermuetung nid los worde, sy junge Fründ sygi mit aller syr Begeischterung für e neue Glouben und mit sym chunschtfreudige Härz i der Pracht vom alte Kultus undergange.
211 Der Renatus isch o ds morndrisch nid zum Vorschyn cho, und vergäbe het me ne gsuecht, wo di ganzi Stadt Bärn zsämegloffen isch, für der Yzug vom Bischof vo Losane mit dem Schädel vo der heiligen Anna ga z’luege.
Ja, das isch es Wäse gsi! Der Herr vom Stein isch nid für nüt ga Lyon yne gritte gsi. Mit Lischt und bsunderbar mit blanke Batze het er der Hirnschädel vo der heiligen Anna, wo bis jitzen im Chloschter uf der Saône-Insel ufbewahrt worden isch, eroberet und i mene grüensydige Seckli ga Losane bracht. Dert isch das wundertätige Schirbi vom Bischof mit großen Ehren epfange worde, und dä het’s du under em Gleit vom Albrächt vom Stein und syne Manne ga Bärn bracht. Der ganz Rat und no sünsch di halbi Stadt Bärn sy dem Bischof etgäge gangen und hei ne mit mene große Gheien i d’Prediger-Chilche gfüehrt. D’Chilchen isch gstacket, graglet voll gsi, und d’Sankt Anna-Brüeder hei sech nümme gwüßt z’hälfe vor Freud, wo men ihres neue Heiligtum uf em Altar abgstellt het. Me het du di chöschtlechi Reliquie i mene vergitterete Guggeli i der Muure verwahret, wo jedwede das sydige Bündteli het chönne bewundere. Jitz isch natürlech der Herr vom Stein z’Bärn erscht rächt Hans oben im Dorf gsi, und e schöne Widerschyn vo sym Glanz isch uf e Junker Claudius von Römerstall gfalle.
Aber chuum isch der Schädel i sym neue Chefeli gsi — er het nume no gar nid Zyt gha, irged 212 es Wunder z’verrichte — so het sech plötzlech i der ganze Stadt ds Grücht verbreitet, der Herr Albrächt vom Stein sygi z’Lyon wüescht agschmiert worde. Der Sakrischtan vom Chloschter heig ihm irged e Schädel us em Beihuus gä, und ds Heiligtum, wo-n-er gärn gha hätti, sygi no jitze, wo-n-es geng gsi sygi. Z’erscht hei der Herr Albrächt und d’Sankt Anna-Brüeder bhertet, das sygi dumms Züüg, der Abt vom Saône-Chloschter heigi jitz das nume la säge, damit är ungschlage druus chömi. Es het nen aber nid rächt welle grate, d’Lüt zu däm Gloube z’bringe, und ds Gspött het eso überhand gno, daß der Ritter für guet gfunde het, der Stadt Bärn einschtwyle wider der Rügge z’chehre. Der Junker Claudius isch ga Rörswyl use gangen und het der Chummer um ds Heiligtum de Sankt Anna-Brüeder überla. Am wenigschte Schade glitte hei bi där Gschicht d’Ahänger vom neue Gloube. Si hei mängisch Glägeheit übercho, uf de Stockzände z’lache, wenn si eint und andere Bärner hei ghört säge, wi ne-n-eigetlech ds Gäld reui, wo-n-er dem Samson für sy Ablaßzedel zalt heigi.
XIII.
Im Chlapperlöubli unden isch sit dem Allerheilige-Tag, im süeßischte Fride mit dem Spruchbuech vom Renatus Urghend, wo mit ganz apartig schöne Buechstabe vorne drin gstanden isch: «Laß dir an meiner Gnade genügen», en Ablaßzedel mit mene verguldete Sigel under der Madonna ghanget. Eigetlech het der Meischter Sterr nume für nes wächsigs zalt; aber der Samson het ne du — so hei emel di böse Müüler gwüßt z’brichte — nes guldigs Sigel dra ghänkt, me het nid sicher gwüßt, öb’s isch gsi wäge de vile glesige Heilige, wo der Meischter afange het gmalet gha, oder wäge de schöne bruunen Ouge vo syr Tochter. Item, der Zedel isch da ghanget, und di ganzi Familie het sech la wohl sy am Gedanke, daß alli ihri Sünde bis wyt hinderen abzalt sygen und daß sogar alles Möntschleche, wo eim öppe fürderhi sötti passiere, o scho berichtiget sygi.
Sowyt hätti alles chönne guet sy; aber mit dem Husfriden isch es einewäg nid am beschte gstande. Ds spurlose Verschwinde vom Renatus Urghend, wo natürlech i der Stadt o het gä z’rede — der Renat isch ja sit der Gschicht bi Barfüeßeren uf sy Art e berüehmte Ma gsi — het nid juscht ghulfe, dem Junker Claudius Bei mache. I den erschte Tage nadäm er vo Lyon ume cho isch, het me 214 natürlech o im Chlapperlöubli a syr Glorie wohl gläbt; aber nachhär isch er bi ds Sterrs eso ne sältene Gascht worde, daß me sech würklech het afa frage, was me von ihm sölli dänke. Es het alli Gattig gha, der Herr Claudius heigi einschtwyle geng no meh uf schöne Roß als uf nere schöne Frou. Er isch im Land umeghüschteret. Di halbi Zyt het me ne niene gwüßt, und wenn er öppen einisch ga Bärn cho isch, so isch er nume so cho z’schießen und wider zum Tor uus gsi, gäb men ihm nume rächt het chönne «grüeß di» säge. Scho weiß kei Möntsch wi mängisch het der Meischter Sterr d’Wort zwäg gchöuet gha, für ihm bi der nächschte Glägeheit z’säge, so gang das nid wyters, entweder söll er jitze ds Meitschi näh, oder de söll er ihm sys Wort umegä. Aber so gwüß der Junker sech einisch zueche gla het, so gwüß sy dem Meischter d’Wort im Hals blybe stecke. Und de het de d’Muetter Sterr ihrem Ma ne Wuche lang gchuppet, der Meischter het sech über sich sälber g’ergeret, und ds Veronika het briegget. So isch das Monete lang gange, ja, es het sech vo eim Jahr i ds anderen yne zoge.
Für ne junge, chriegstüechtige Ma het’s aber i dene Jahre meh als gnue Glägeheit gä, sech vüre z’tue. Jede Summer het’s e größeren oder chlynere Fäldzug gä, oder me het e Gsandtschaft gha z’begleite. Nie, weder vorhär no nachhär, het d’Eidgenosseschaft i der Wält meh gha z’sägen als dennzumal. Wo der Cheiser Maximilian gstorben isch, 215 hei sech alli Parteie z’ringsetum um d’Gunscht vo den Eidgenosse gstritte. Vo Paris uus het der Albrächt vom Stein eismal über ds andere gschribe, me söll sech doch ja uf d’Syte vom Chünig Franz schla; aber sy eigete Gvattersma, der Ludwig von Erlach, het ihm z’Bärn etgäge g’arbeitet, damit emel ja der Widerstryt vo de Länder z’ringsetum nid ufhöri und d’Eidgenosseschaft descht meh Figgen und Müli heigi. E Zytlang het’s usgseh, wi wenn der Papscht und der Chünig Karl i der Schwyz i Vorsprung chäme. Nah-ti-nah het aber doch der Franzos d’Oberhand gwunne. Chuum isch der Chünig Karl uf e Cheiserthron cho, so isch der Chrieg an allnen Orten usbrochen und dermit i der ganzen Eidgenosseschaft es Chriegsfieber, wi me’s no nid het erläbt gha. Huuffeswys sy si dem Cheiser, dem Papscht und dem französische Chünig z’Hülf zoge, und nid vil hätti gfählt, so wären i der Lombardei unden Eidgenosse gägen Eidgenossen i ds Gfächt grate. Me het’s nume mit Müej und Not chönne verhüete. Über allem däm isch Mailand dem Papscht und dem Cheiser, wo sech verbündet gha hei, wider i d’Händ gfalle. Und du isch e Winter cho, wo-n-es derwähret änet de Bärge still bliben isch; aber z’Bärn isch alles hinderenand gsi und das eso giechtig, daß es i de Wystuben ei Chlopfeten über di anderi gä het. Im Wettstryt vo de Fürschte het der Chünig Franz meh und meh obenuus gschwunge, und mit dem Neujahr isch es 216 en usgmachti Sach gsi, daß me de Franzose z’Hülf gangi, für Mailand wider z’erobere.
Es het i der Stadt Bärn wenig Familie gä, wo nid under dene Verhältnisse hätte gha z’lyde. Vorewäg het es natürlech die troffe, wo ds große Wort hei gha z’füehre. Aber niemerem isch es übler gangen als der Familie vom Meischter Sterr. Dem Veronika sy früecher so fründleche Blick isch geng trüeber worde. Es het gspitzet, und um sys Muul ume het sech nah-ti-nah öppis i di fyni Hut ygrabe, wo nid na heiterem Gmüet usgseh het. Sälte het e Brut ihre Härzliebschte so mängisch gseh usrücke, wi i de letschte Jahre ds Veronika. Di erschte Mal isch ihm d’Zyt gruusam läng vorcho, und es het sech no rächtschaffe chönne freue, wenn der Junker wider hei cho isch. Er isch nie mit lääre Hände cho, het jedesmal öppis meh gschine z’bedüten under em Mannevolk, und ds Veronika het geng meh Ursach gha, stolz z’sy uf sy schöne, ritterleche Brütigam. Wenn es ihm de alben aghalte het, er söll doch jitze z’Bärn blybe, daß si einisch chönne hürate, so het er doch allimal ihns wider gwüßt z’erwerme für syni große Plän, und es het sech la tröschte mit der Ussicht, wi-n-es de einisch schön wärdi sy, wenn er de z’Bärn e Rolle spilti wi jitze der Albrächt vom Stein, und wi si de z’Rörswyl ussen es großes Huus chönnte füehre.
Aber nah-ti-nah isch dem Veronika di Sach doch uheimelig worde. Es het wohl no am Junker Claudius ufe gluegt, aber es het ne je länger descht 217 meh afa förchte. Früecher het er eso gäbig mit sech la brichte, wenn si öppen es Stündli ungstört hei chönne binenandere sitze. Jitze hingäge het es ihns geng meh dunkt, der Claudius sygi doch eigetlech für ne Wält gmacht, wo’s der eifache Meischterstochter nid rächt wohl wäri drinne, ja, es het sogar ds Gfüehl übercho, es sygi im Härz vo däm Ma nid ganz daheime. Und doch, wenn er de alben i syr schöne Chriegstracht vor nere gstanden isch, se-n-a sy mächtigi Bruscht drückt und nere Müntschi über Müntschi gä het, so het se de das übermächtige Wäse wider azoge. Sogar sy chriegerischi Rüüchi het nere wohlta. Aber chuum isch er wider furt gsi, so het si der Abstand afa gspüre, und der Muet isch nere zsämegschrumpfet. Wäri nüt anders derby gsi, so hätt si das villicht no lang usghalte. Aber i dene stille Stunden isch nere je länger descht meh der Renatus Urghend wider i Sinn cho, und das het nere-n-alli Freud am Junker dürta. Ds Veronika het sech lang chönne wehre gäge Verstand, wo-n-ihm vo Afang a gseit het, es hätti vil ehnder zum Renatus ghört als i ds Huus vom Junker von Römerstall. Mit dem Verstand het sech sys Gwüsse verbündet, wo-n-ihm geng wider vorgha het, es sygi nid uschuldig am Unglück vom Renat. Und das isch öppis gsi, wo-n-es nid het chönne vor em Bychtstuehl vom Chorherr vo Wattewyl ga abschüttle. Lang, lang het’s es niderzwunge, het nüt derglyche ta; aber ändlech isch es ihm nümme Meischter worde, und sy Jammer isch 218 eso mächtig usbroche, daß syni Eltere gmeint hei, es heig sech völlig hindersinnet.
Vatter und Muetter hei nid vil über di Sach mitenand gredt. Jedes het vom andere gwüßt, was es dänkt. D’Muetter het i den Ouge vom Meischter Sterr scho lang gläse gha, daß är eigetlech ihre d’Schuld git und nume schwygt, wil mit Ufbegähre niemerem wäri ghulfe gsi. Ändlech het du d’Muetter ds Veronika ghörig z’Red gstellt und probiert, ihm bis uf sy Härzesgrund abe z’luege. Da isch nere du ds Liecht drüber ufgange, daß ihri Tochter in ere furchtbare Gwüssesnot gsi isch. Vom Renatus het frylech ds Veronika nüt gseit. Da het es kei Möntsch welle la dry luege. Da isch geng no im Tiefinnerschten e Räschte vo läbiger, heiliger Liebi vorhande gsi, wo’s nid het mögen ertrage, daß irged e frömdi Hand dra rüehrt. «I ha mi versündiget. I ha mi eifach versündiget», het’s eismal über ds andere gseit, «und da cha mer niemer druus hälfe. Das bringt mi no i ds Grab.»
Jitz het d’Muetter afa schmähle, das sygi dumm gmacht, si wüßti nid, mit was äs sech sötti versündiget ha. Und wenn o! Für was me de eigetlech mit schwär Gäld Ablaß erstande hätti, wenn er nid mögti grecke für öppis eso?
«Das nützt mir nüt», het ds Veronika gjammeret, «und wenn i Ablaß hätti bis i d’Ewigkeit, so cha mir niemer my Rueh umegä.»
Vatter und Muetter hei chehrium ds Liebschten und Letschte vorbracht, was ne z’Sinn cho isch, 219 trotzdäm beidi wohl gmerkt hei, daß si nid vil mögen usrichte.
So isch es gstande, wo me verno het, i de nächschte Tage wärdi e neuen Uszug gmuschteret, und der Junker Claudius gangi als Lütiner mit. Ds Veronika isch dem Meischter drüber cho, daß er im Sinn het, der Junker ga z’Red z’stelle, und das het ihm du Chraft gä zu menen Etschluß. Wenn der Chummer ihns scho übel zwäg gno het, so isch derfür i sym Härz und Gmüet doch öppis nah-ti-nah feschter worden und het ihm der Muet gä, d’Fäde vo sym Schicksal, so guet es ihm müglech gsi isch, i di eigete Händ z’näh. Drum isch es jitze zum Vatter gangen und het ihm gseit, es chönn ihm nüt derwider ha, wenn er zum Junker welli, aber er sölli bhuetsam mit ihm umgah. Am liebschte wär’s ihm, wenn es sälber mit ihm chönnti rede. Der Vatter het nid vil druuf g’antwortet, er het dänkt, er welli luege, wi’s chömi und parat blybe, für dem Herr Claudius sy Meinung de o no z’säge.
Drü Härz hei ghämmeret i ds Meischters Huus, wo am Tag vor der Muschterig der Junker mit schwäre Schritte d’Stägen uuf cho isch; aber eis dervo isch tapfer gsi. Me het der Herr Claudius mit suursüeße Blicken empfangen und i di vorderi Stube gfüehrt, wo ds Veronika wi ne Bildsüüle gstanden isch und sich sälber im stille zuegredt het, dasmal well es sech dür kei Galanterie vom Vorsatz la abbringe. Me het ihm das eso guet agseh, 220 daß der Junker sech juscht no über di stolzi Haltung gfreut und dänkt het, ds Veronika macht sech vo Mal zu Mal besser. D’Meischterstochter het ihrem Brütigam schicklech und artig d’Hand dargstreckt, het sech ohni Widerstand i syni starken Arme gä und syni Zärtlechkeite sogar mit mene Müntschi quittiert; aber es isch ihm nid unerwünscht cho, daß i däm Ougeblick synen Ouge d’Tränen ertrunnen und dem Junker uf di herte, bruune Backe gfalle sy. Er het gspürt, wi ds Veronika am ganze Lyb zsämezuckt, wi-n-es schwärer wird und het ihns descht feschter gha, ohni nes Wort z’säge. Was het er bruucht z’frage? Er het gwüßt, daß es en Abschid für geng chönnti sy, und so hert isch er doch de no nid gsi, daß ihn der Chummer vo syr schöne Brut nid grüehrt hätti. Sobald ds Veronika der feschter Druck vo synen Arme gspürt het, isch es wider meh zue sech cho und het sech von ihm los gmacht. Es isch uf ne Stuehl nider gsunke, het der Ellbogen uf e Tisch gstützt und der Chopf dry gleit. Mit füechtglänzigen Ouge het es zum Junker ufe gluegt und ne gfragt: «Mueß jitz das sy, daß du wider mitgeisch?» Mit der andere Hand het es ne vo sech abgwehrt, wo-n-er probiert het, mit neue Zärtlechkeiten über d’Antwort wäg z’cho. Dem Veronika syni Ouge hei aber en Antwort ghöische, und so het er probiert, d’Sach i ds Luschtige z’zieh. «Du channsch ja mitcho», seit er, «wenn du’s vor Längizyti nümme masch erlyde!»
221 Jitz luegt ds Veronika uf d’Syte, uf di lääri Tischplatte, und seit: «Es isch mer nid um ds Gspasse. — I wott jitz einisch wüsse, woran i bi.»
«Das weisch du so guet wi-n-ig. Was weiß i doch, wo’s mi hi verschlat! Mys Wort hesch ja. Und das, dunkt mi, sött dr gnue sy!»
«Es dunkt mi, du heigisch jitz dy Sach afange gmacht. Es isch ja di Jahr düre niene nüt gange, oder du sygisch derby gsi. Höischen i z’vil, wenn i möcht wüsse, wi lang daß du mi no wottsch la beite? Söll i no ganz ds Gspött vo de Lüt wärde?»
Dem Junker isch jitze scho chly der Erger i ds Gsicht gstige. «Das muesch halt über di la ergah. Es söll di nid reue. Oder söll i öppen uf halbem Wäg blybe stah, jitz, im Ougeblick, wo-n-es erscht rächt gilt, sy Ma z’stelle? Das wär doch dy eigete Schade. Chumen i dasmal mit heiler Hut ume, so hei mer’s de gwunne, und mer chönnen is es de la wohl sy.»
«Das hesch du no jedesmal gseit, wenn d’ usgrückt bisch. Und hütt sy mer geng no uf em glyche Tupf.»
Der Junker zieht d’Achslen ufen und seit: «Ja, es bitzli Geduld muesch mer halt opfere!»
Da steit ds Veronika uuf, luegt der Claudius fescht a und seit: «Es bitzli Geduld!» Mächtig isch sy Bruscht uuf und nider gange, wo-n-es furtfahrt: «I ha dir meh g’opferet, i ha...» Es het nid chönne säge, was es het welle, isch wider abgsässen 222 und het der Chopf zwüsche den Armen uf e Tisch gleit.
«Was?» seit der Junker und zieht, wo-n-er ekei Antwort überchunnt, dem Veronika di einti Hand vom Gsicht ewäg. Ändlech het’s der Chopf uuf und seit under Tränen und wüetigem Härzchlopfe: «I ha dir my Liebi zu Eim g’opferet, wo für mi alles dra gä hätti.»
Der Herr Claudius het syni schwarzen Ougsbraue höch ufzoge, aber nüt über d’Läfzge bracht, bis ds Veronika sy Chlag het la ustöne: «Und du hesch mer’s nid gschänkt, müeße zuez’luegen und zuez’lose, wi du ne z’Bode trappet hesch.»
Der Junker het e Schritt hindertsi ta und sech zu mene gääle Lache zwunge. «Du hesch es weichs Härz. Wenn du das nid masch verlyde! Han i’s nid dir z’lieb ta? — Oder bin i dr öppe nid guet gnue, für daß de-n-ob mir dä ufgläse Fündlig chönntisch vergässe?»
«I ha gschwige — dir z’lieb», antwortet trotzig ds Veronika. «Jitz isch es doch ds Mindischte, wo du mir schuldig bisch, mi nid länger z’plage.»
Der Junker müeßti nid bim Herr Albrächt vom Stein i d’Schuel gange sy, wenn er’s nid verstande hätti, der Spieß umz’chehre. Er sitzt mit eim Bei uf e Tischeggen und seit: «Meinsch du, i sygi no keinere dir z’lieb uswäg gange? — I hätti an es paarnen Orte schön chönnen yne sitze, wenn i hätt welle.»
223 Sobald der Junker uf e Tischegge gsässen isch, isch ds Veronika ufgschosse. Es het nid übel Füür i den Ouge gha, wo-n-es höch ufgrichtet vor em Junker steit und ihm i ds Gsicht wirft: «Ja, i bi numen e Burgerstochter, es Handwärkerschind; aber, was Liebi heißt, weiß i de so guet wi irged es Sydedöggeli und besser als die, wo nid wüsse, was ne meh wärt isch, es rächtschaffes Möntschechind oder e Chronesack.»
Der Junker hätti dä Usfall gärn i ds Lächerleche zoge; aber ds Veronika het ihm nid Zyt gla zu neren Antwort. Mit dem resolutischte Ton, wo-n-es zwägbracht het, seit es: «Wenn dir a mir öppis lyt, so blybsch z’Bärn.»
Di lute Wort hei der Muetter Sterr, wo i der hindere Stuben uf en Usgang vo ds Junkers Visite passet het, der Geduldsfade verschnellt. Si isch yne cho und het dem Meischter hinder sech d’Türen offe gla. Ds Ynecho vo den Eltere het dem Veronika sy Feschtigkeit wider gno, und es isch i d’Fänschternische ga briegge, währeddäm Vatter und Muetter nid rächt gwüßt hei, öb si dem Junker sölle der Balg stryche, oder öb si ne sölle z’Red stelle. Jedes het natürlech d’Situation uf sy Art usgleit, und jedes het druuf gwartet, daß ds andere redi. Der Junker het du der toppe Stilli nes Änd gmacht, sech zu mene fründleche Gsicht zwungen und gseit: «Es geit nere schwär z’Härze, der Arme, daß i se scho wider mueß dahinde la. Das isch jitz halt üses 224 Gschick. Mer wei hoffe, es heig’s de nachhär für ne Chehr.»
«Mueß es de würklech sy?» fragt der Meischter. Und derby het er eso eigets mit dem Chopf gwaggelet, daß der Junker wohl gmerkt het: es chönnti no öppis Unagnähms nachecho. Er het nid begährt di Gschicht mit dem Meischter o no z’erörteren und schnydt allem Wytere der Faden ab mit dem Verspräche, er chömi de hütt oder morn no einisch vorby, jitz müeß er uf sy Poschte. Mit läbigem Schritt isch er uf ds Veronika zue und het ihm, gäb wi-n-es sech dergäge gwehrt het, no nes Müntschi uf d’Stirne drückt. Du het er den Eltere fründlech d’Hand gä und isch gange.
Wo si under sich gsi sy, fragt du d’Muetter: «Was heit dir eigetlech zsäme gha?»
Da het ds Veronika der Chopf uuf und seit: «Wenn er mer nid meh druffe het, daß i synetwäge so vil usgstande ha, so söll er’s ohni mi mache.» Der Meischter het’s ganz mit syr Tochter gha und het sech vorgno, er welli de hinecht, wenn er umechömi, dem Junker ärnschthaft gä z’überlege, öb es nid gschyder sygi, er suech sech e Frou, wo besser zue-n-ihm passt. Für das syg ihm doch de sy Tochter z’guet, daß me se zum Gspött vo de Lüte machi. Für aber doch sicher z’sy, daß er nüt Ungschickts astelli, fragt er du no: «Hesch ne-n-eigetlech gärn?»
«Er gfiel mer ja scho», seit ds Veronika, «aber...» Meh het der Meischter hinecht us syr Tochter nid usebracht.
225 Ob es dem Junker ärnscht isch gsi mit dem Verspräche, hinecht no umez’cho, het nüt meh gha z’bedüte. Für d’Offizier het’s am Abe vor em Ufbruch Arbeit gnue gä, und der Herr Claudius het nümme chönnen abcho, für no einisch sy Brut ga z’bhüete.
* * *
E Wuche später isch ds eidgenössisch Heer vo Bellenz, wo sech d’Bärner under em Albrächt vom Stein und d’Innerschwyzer under em Arnold von Winkelried troffe hei, ufbrochen und i d’Lombardei abe marschiert. Zur Rächte vom Herr Albrächt isch sy Fäldschryber, der Niklaus Manuel, gritte, zur Lingge der Junker von Römerstall. Der Ritter het us em Marsch, wenn er nid grad öppis het gha z’überdänke, mit syne beide Begleiter gärn sy Gspaß tribe. Daß ihm der Herr Manuel zueteilt worden isch, het ihm’s eigetlech im Afang nid rächt chönne; aber er het sech bald mit Humor dry gfunde, und wenn der Herr Manuel mitcho isch, für z’zeige, daß er im Fäld o sy Ma chönni stelle, so het’s der Fäldoberscht druuf agleit, z’zeige, daß er Gspaß verstandi und dem Maler sys böse Muul nid schüüchi. Der Herr Claudius isch hütt bsunders schwygsam gsi und het Gattig gmacht, gar nid z’losen uf das, was di beiden andere zsäme brichtet hei. Da seit der Fäldoberscht zum Lütiner: «Junker, Junker! Warum so still?» Der Junker het wi us mene Troum ufgluegt und gschinen über 226 sich sälber z’lache. «I ha mys Härz dahinde gla», seit er.
Der Ritter lachet hälluuf und seit: «Das isch e schöni Gschicht. Me mueß dänk der Profoß zrügg schicke, ’s ga sueche. Wo heit Dr’s verlore?»
«He, am alten Ort», antwortet der Herr Claudius, «im Chlapperlöubli.»
«Ja so!» meint der Oberscht, «syd Dir geng no a däm?»
Jitz mischlet sech der Maler i ds Gspräch und seit: «Ds Härz hätt i by mer; aber i ha öppis anders dahinde gla, wo mi reut.»
«Und das wär?» fragt der Ritter.
«Mys Fasnachtsspil. Jitz chan i de nid emal derby sy, wenn si’s uffüehren a der Chrüzgaß.»
Der Herr vom Stein het gfunde, das schadi jitze grad nüt, und villicht gseje si de i der Lombardei no di luschtigeri Fasnacht. «I wetti dä gseh, wo i Chrieg usrückt und gar nüt daheime lat.» Di beiden andere hei der Fäldoberscht agluegt, wi wenn si-n-ihm nid wette gloube, daß är o öppis dahinde gla heigi, wo-n-ihm am Härz ligi. Er het di Blicke verstanden und gseit: «Meinet dir öppe, i heigi nüt dahinde gla? Wenn scho gar nüt anders hinder mer zrück blibe wär, so weiß i doch ganz sicher eis: der Nyd und d’Mißgunscht vo myne Mitbürger. Und das tuet mer eso wohl, daß i alles anderen o no mit liechtem Härz dahinde gla ha. E brave Chriegsma luegt nume vüretsi, und drum machen i mer keini Sorge.» Druuf het der Herr Albrächt es 227 Liedli vor sech ane pfiffen und du syne Begleiter gseit, si sölle luege, wi das schön sygi z’ringsetum, me ryti ja nume so i Früehlig yne.
Z’Monza sy d’Eidgenosse zu de Franzosen und Venezianer gstoße. Di ganzi Armee het under em Befähl vom Marschall Lautrec vo hie söllen usrücke gäge Mailand, wo der Georg von Frundsberg mit de cheiserleche Lanzchnächte gstanden isch. Der Herzog Franz Sforza und sy Oberfäldherr, der Prosper Colonna, e Ma, wo so alt gsi isch wi schlau, sy o umewäg gsi, und drum het der Marschall Lautrec für guet gfunde, uf syr Syten o no zueche z’zieh, was er het mögen errecke, bevor er z’grächtem uf d’Mailänder z’dorf gangen isch. Er het vo Genua här e starke Zuezug erwartet, und für däm der Wäg uf Monza offe z’bhalte, het er der Baron Montmorency mit viertuused Italiäner und dreituused Eidgenosse dür d’Lombardei ab gschickt. Der Befähl über die Eidgenosse het der Herr Albrächt vom Stein gfüehrt. Jitz sy aber no verschideni Stedt vo de Cheiserlechen und de Mailänder bsetzt gsi, und die hei müeßen usgruumt sy, bevor me wyter abe chönne het. Vor allem uus isch me gäge Novara marschiert. Da isch den eltere Chriegslüt wider z’Sinn cho, daß d’Novarese nam früechere Fäldzug di französischi Bsatzung überfallen und nidergmacht hei, und jitz het’s gheiße, däm Mordpack well me ga uszale, was es verdienet heigi. De Füehrer isch di Rachsucht grad rächt cho, si hei di Münz nid vo beidne Syten 228 agluegt und der füürig Geischt vo ihrer Mannschaft für purluteri Chriegsluscht la gälte.
So isch me vor de Muure vo Novara aglanget, het se-n-aber starch bsetzt gfunden und e längeri Geduldsprob müeßen ushalte. Das het du d’Gmüetsverfassung vo de Chriegslüt o nid grad verbesseret. Aber ändlech isch es dem Tischmacher Hans Rösch vo Bärn grate, ne Kartoune so z’richte, daß en einzigi Stückchuglen e großi Breschen i d’Muure gleit het. Mit nes paar wytere Schütz het me dem Loch no nacheghulfen und d’Verteidiger use bürschtet, und nachhär het me ds Fueßvolk zum Sturm agla. Es het se niemer bruucht z’hetze. Wi wüetig sy si i di unglücklechi Stadt yne gstürmt und hei alles nidergmacht, was nen under d’Händ cho isch. Und du isch es a ds Plündere gange. Me het weder Chilche no Chlöschter gschonet. Het öpper probiert, sy Sach z’verteidige, so het er’s mit dem Läbe zalt. Sogar ds Bluet vo Frouen und Chinder isch dür di änge Gäßli grunne. Kei Füehrer het syni Lüt meh i der Gwalt gha. Wär no chly bim Verstand bliben isch, het mit de Händ a Chopf griffen und sech gfragt, öb das würklech Eidgenosse syge, wo däwäg huse.
I däm furchtbare Dürenand, wo jede syr Nase nah gloffen isch und uf niemer meh glost het, isch der Heiri Harsädel anere Kuppele Chriegslüt nachegloffe; die hei uf nes Gäßli zeigt und grüeft, dert, dert, syge si. Voruus sy Wältschi gsi, und der Heiri 229 het nid verstande, was si gwaschlet, no gwüßt, was si eigetlech welle hei. Er het dänkt, wo der gröscht Huuffe hi rochli, wärd’s wohl öppis gä, wo für ihn o sygi. Er het nid gmerkt, daß di Wältsche d’Hüser vo dene gsuecht hei, wo nam vorige Fäldzug der Anschlag uf di französischi Bsatzig gmacht hei. Wo si i däm Gäßli aglanget sy, het sech der Huuffen ufglöst, und d’Lüt sy z’dreine, vierne höch i d’Hüser yne gstürmt. Meh vom Gwunder als vo öppis anderem tribe, isch er o so in es Huus yne, dür nen offene Torbogen in e Hof, mit mene Süülegang z’ringsetum. Ihrere-n-es paar syn ihm nache gstürmt, und juscht, wo si i Hof chöme, gseht er e Türen und geit dert yne, i der Meinung, er findi dert z’ässen und z’trinke. Es isch o öppis wi ne Chuchi gsi mit nere Füürstatt. Da blybt aber der Heiri erschrocke stah. Es isch ihm grad gsi, wi wenn er dä Ougeblick i mene Troum daheim i d’Chuchi vo syr Muetter würdi luege. Isch dert nid näbe der Füürstatt en alti Frou gchnöilet mit dem Rosechranz i de Händ? — Grad eso het er sy Muetter o einisch daheim gfunde, und ihri truurigen Ouge vo dennzumal het er no nid vergässe gha. Die Muetter da het ne mit nere settige Todesangscht agluegt, daß nere d’Ouge fascht us em Chopf use cho sy. Und wo si d’Händ gägen ihn usstreckt und Erbarme höischt, isch er mit usgspreiteten Arme zrückgfahre, wi wenn er wetti dervor sy, daß no öpper hinder ihm här da yne chömi. Er het o würklech d’Türe wider welle zuetue und di 230 Frou im Fride la. Aber der Heiri Harsädel isch so wenig Herr und Meischter gsi wi irged eine vo synen Offizier. Im Hof usse het me schon es wilds Brüel vo syne Kameraden und vo de Huslüte ghört, wo ihrer Muetter hei welle z’Hülf cho. Er het o nid chönne d’Türe zueschla, so hei si ne scho uf d’Syte drückt, und im nächschten Ougeblick isch di alti Frou mit gspaltenem Chopf zu syne Füeße gläge. Vo obe bis unde mit Bluet versprützt, isch er a der Wand gstanden und het, bleich wi der lybhaftig Tod, grediuse brüelet: «Herrgott, was machet dir?» Er isch dür e Hof use gstürmt, wo scho anderi Lüt i ihrem Bluet gläge sy, währed di wüetige Chriegslüt Türen und Fänschter ygschlage hei, für z’plündere. Wi-n-er under e Torboge chunnt, fascht vo Sinne, gseht er dussen anderi Kamerade vorby stürmen und der Herr Niklaus Manuel, wi-n-er juscht eine vo dene Plünderer mit der Fuuscht vor d’Bruscht schlat, daß er hindertsi uf ds Pflaschter nider fallt. Er stürmt uf ne zue und rüeft ne-n-yne, er söll cho luege, cho wehre: «Si morde, si morde, si sy ganz verrückt!»
Der Herr Manuel isch mit ihm yne cho und het di Plünderer use gjagt; aber z’retten isch nüt meh gsi.
So isch es a mängem Ort i der Stadt gange, aber erscht, wo-n-es fyschter worden isch, het das wüeschte Tryben e chly nahgla. Ds Chriegsvolk isch erschöpft gsi und het sech du ändlech vo den 231 Offizier la z’Paare trybe. Mit dem Roub under de Chittle sy si i ds Lager usen und hei dert gluegt z’verstecke, was si gstole gha hei.
D’Sunnen isch undergange gsi, und derzue hei d’Rouchschwade vo der Stadt här ds Lager verfyschteret. Mängs Huus het hinder de Stadtmuure z’glanzem brönnt, und zwüschem Chrachen und Sprätzle het me ds Jammergschrei vo denen unglückleche Novarese ghört.
Uf mene Hubel ussehär dem Lager isch es großes Huus gstande mit mene flache Dach vo Hohlzieglen und dervor, mit mächtige Schlingräben überwachse, e Cyschtärne. Dert sy d’Lüt vom Lager här ab und zue gloffe, für cho Wasser z’reiche, und nid wyt dervo isch der Herr Albrächt vom Stein vom Roß abgstige gsi, het Mäldungen agno und Befähle gä. Da isch under den Offizier o der Herr Manuel erschine, für cho z’luege, was men eigetlech da usse vo däm Tryben i der Stadt dänki. Der Herr vom Stein het wild dry gluegt und syni Lüt linggs und rächts agschnouzt. Aber wo-n-er sy Fäldschryber gseht derhär cho, het er nid welle dä sy, wo sech öppis lat la amerke. Er het ds Muul zum Spott verzogen und seit zum Maler: «Was säget Dr jitz zu däm Fasnachtspil?» Der Herr Manuel antwortet ihm schlagfertig: «Das wird de Lüte z’Bärn d’Ouge nid minder uftue, als was mer daheim hei wellen uffüehre.» Jitz gseht der Fäldoberscht, daß sy Schryber d’Hand verbunde het und daß ihm ds Bluet dür e Verband düre 232 sickeret. No einisch macht er es spöttisches Gsicht und fragt ne: «Heit Dir Ech mit der Fädere d’Hand eso zuegrichtet?»
«Nei», antwortet der Maler, «aber d’Schamröti zündtet mer sogar dür dä Hudel düre. Söll i öppen o uf Bärn schrybe, was dä halb Tag gangen isch?»
«Schrybet Dir hei», git der Oberscht ume, «es sygi no liechter, es Loch dür di dickschti Stadtmuure z’schießen als nes böses Muul z’stopfe.» Dermit het sech der Herr vom Stein umgchehrt und nüt meh gseit. Aber me het ihm a syr ganze Haltung agseh, daß es ihm so wenig um ds Gspasse gsi isch wi dem Herr Manuel. Hie und da het er es paar Wort vor sech ane brummlet, sech uf d’Läfzge bissen und d’Füüscht ballet, wi wenn er öppis drinne wetti verchrose. Wär nid absolut öppis von ihm het müeße wüsse, het sech nid zueche gla. Er het sech uf nes Müürli gsetzt, und syni Offizier sy stumm und still i mene wyte Kreis um ihn ume gstanden und hei der Brunscht zuegluegt, wo sech hinder der Ringmuuren ustobet het. Eint und andere het sech schließlech a Bode gleit oder es stills Eggeli gsuecht, für ga z’löue. A ds Schlafe het no niemer dänkt.
Der Fäldoberscht het sech mit syne Bedienten i ds Huus verzoge. Me het ihm dert Spys und Trank uftreit; aber er het nüt agrüehrt. Er het chuum mit Gnuß möge der Ate zieh. Er het d’Fänschter ufgrisse; me chönni ja nid schnuufe da inne. 233 Aber vo dussen isch nüt Bessers yne cho. E dumpfi schwäri Luft voll Brandgruch und Lagergstank isch um ds Huus ume gläge, und was me gseh und ghört het, isch o nid gsi, für eim wohlz’tue. Ds Beschte no, was ds Ohr verno het, isch öppe ds Schnarchle gsi vo mene Soldat, wo, a Lyb und Seel halb tot, mit sym Wyruusch z’Bode cho isch. Derzwüsche het men aber us der Fyschteri use Verwundeti ghört stöhnen und anderi ghöre flueche. Lang isch der Oberscht am Fänschter gsässen und het ghoffet, der Schlaf mög ne doch de no. Aber er isch nid cho, und Mitternacht isch vorby gsi, ohni daß ihm d’Ouge zuegfalle wäre. Da fahrt ihm undereinisch öppis dür March und Bei, daß er zsämefahrt — är, wo i so vilne Fäldzüge syni Närve het abghertet gha, wi villicht nid gschwind eine. «Mörder, Mörder!» So het’s us mene fyschteren Egge vom Hof ufe gschroue, wi us nere Mannsbruscht, wo öpper druff chnöilet. — Es isch der Heiri Harsädel gsi, wo sit sym Erläbnis i der eroberete Stadt völlig um e Verstand cho und wi sturmgschlagen überall hinder em Herr Manuel här gloffen isch. Nid wyt vom Maler isch er nidergläge gsi und het ändlech d’Ouge zueta gha, da isch ihm alles wider vorcho, wo-n-er het erläbt gha, und het ihm der Ate gno. — Der Oberscht het natürlech nid gwüßt, us weler Gurgle das Brüel cho isch. Es het grad tönt, wi wenn’s us der fyschtere Lääri use chäm und ihm sälber gälte würdi. Er het sech villicht, sitdäm er us der Wiegle gsi isch, nie meh 234 gförchtet gha, er isch’s gwanet gsi, daß d’Lüt ihn förchte; aber sit dem letschten Abe, wo alles anders gangen isch, als är’s het welle, het’s ne dunkt, er sygi vo Gott und Möntschen abgschnitte.
Wenigi Minute nachhär isch der Niklaus Manuel im Huli, wo-n-er sech uf mene Huuffe Maisstrou a der Hofmuure het gmacht gha, zwäggschosse. Es het ne dunkt, er heigi sy Name halblut ghöre rüefen und es heig ne-n-öpper a d’Füeß gstüpft. Wo-n-er d’Ougen ufmacht, het er sech e Momänt müeße bsinne, wo-n-er eigetlech sygi, und es isch ne-n-e Gruusen acho, wo ne schier glähmt het. Zu syne Füeße gseht er e Gharnischte stah, und dä Harnisch het rötlech glüchtet, bald heiterer, bald fyschterer. Und us em Gsicht vo däm Ma hei ne großi schwarzi Ouge gruusig agluegt. Es isch ihm grad z’Sinn cho, daß es der Albrächt vom Stein sygi. Wo-n-er sech halb ufgrichtet het, winkt ihm der Oberscht und geit, ohni nes Wort z’säge, gäge ds Huus zue. Der Herr Manuel isch zvollem ufgstanden und het jitze gseh, daß der Füürschyn vo der Stadt här der Ritter so uheimelig belüüchtet. Er isch hinder ihm här i ds Huus yne, und dert het der Oberscht sech plump und schwär in e Stuehl la falle. Der Maler isch erschrocke, wo-n-er jitze bim Cherzeliecht i ds verstörte Gsicht vo sym Oberscht luegt. Er het grad gseh, daß hinder dene stöberen Ougen öppis vor sech geit, wo nid nume der Widerschyn isch gsi vo dene wüeschten Uftritte vom Abe.
235 «Was git’s?» fragt der Maler.
«Es chunnt nid guet», antwortet der Oberscht, «jitz isch der Tüüfel dry gfahre. Es isch öppis los cho, wo-n-i nümme ma ebha. Es frißt um sech und verbrönnt mer der Chopf.»
«Ritter», seit der Maler, «Dir syd nid zwäg. Leget doch emel e chly d’Rüschtung ab, so chömet Dr zu Ate!» Er het ihm d’Rieme glöst, und der Oberscht het sech der Harnisch la abnäh, ohni sech z’wehre. Aber du fahrt er im glyche verzwyflete Ton furt wi vori: «I gseh, i han es Füür azündtet, wo niemer meh cha lösche. Es isch alles bsässe vo der glyche Sucht, wo mi nah-ti-nah uffrißt, und jitze het’s niemer meh i der Hand, däm Züüg en anderi Richtung z’gä. Es isch fertig. Mir fahren alli i Abgrund.»
«Wenn i d’Wahrheit söll säge», seit der Herr Manuel, «i ha das gseh cho; aber i Abgrund z’fahre bruuche mer wäge däm nid. Es git no ne Rettung, Ritter: jitz gilt’s dem Wort der Wäg frei z’mache, so chan e neue Geischt über ds Bärnervolk cho.»
Dem Oberscht sys Gsicht het sech grimmig verzoge. Er het mit der Hand abgwehrt und hässig glachet: «E neue Geischt! — Für dä isch es z’spät. Der alt Geischt tobet sech uus. Der Gyz het is ds Läbesmark agfrässe.» — Der Herr Albrächt lähnt sech wyt vüren und boret syni Blicken uf e Maler: «Han i nid alles ta, was d’Chilche befole het? Han i nid mys Läben ufbruucht, für nere z’diene, 236 für ds Volk in Egi z’ha? Han i nid Ablaß übercho für alli Fählgriffe? Wenn’s na däm gierig, was üs d’Prieschter säge, so müeßt i jitzen e glückleche Ma sy und wär myr Säligkeit sicher. Statt däm versohret mer ds Härz im Lyb. Wi söll i’s büeße? Es het niemer hinderha, niemer mi gwarnet!» — Mit beidne Händ a de Schläfe richtet sech der Oberscht bolzgrad uuf und seit: «I ryßen alles mit mer i d’Höll abe.»
Der Herr Niklaus isch e Momänt, vom Gruusen erschütteret, blybe stah. Jitz het ne der Oberscht i der Seel duuret, und drum het er sech zsämegno und überwunde, was ne von ihm zrück gha het. Er probiert ne wider uf e Stuehl zrück z’stoßen und seit ihm so rüejig, als er’s het möge z’standbringe: «Es isch nid so. Wir sind allzumal Sünder und ermangeln des Ruhmes, den wir vor Gott haben sollten.»
Hülflos und verwunderet luegt ne der Oberscht a und fragt: «Wär seit das? — Wi söll i’s büeße? Was söll i mache?»
«Umchehre!»
«Wie umchehre? I ds Chloschter? D’Höll lief mer nache.»
«Nei, nume das nid! Hälfet der Wahrheit Wäg mache. Es isch alles verchehrt und verdräjt; aber im Wort isch Liecht. Dert git’s Chraft, für d’Sach wider guetz’mache.»
Der Oberscht schüttlet truurig der Chopf. «I verstanden Ech nid», seit er und fahrt sech mit der 237 Hand i d’Haar. Und du het er lang i ds Fyschteren yne gluegt und nümme gschine z’lose, gäb wi der Maler ihm wyter zuegredt het. «Loset, loset!» seit er bald druuf, wo me vor em Fänschter wider eine het ghöre brüele.
Der Herr Manuel het gseh, daß mit Reden und Raten einschtwyle dem Ritter nid isch gsi z’hälfe; aber er het ne doch du derzue bracht, abz’ligen und het ihm di ängi Rüschtung z’vollem abgno. Sobald er gmerkt het, daß er stiller und rüejiger wird, isch er hübscheli zum Huus uus gange. Da isch’s ihm gsi, wi wenn er sälber us mene Bann erlöst würdi. Über em Dunscht, wo uf em Lager glägen isch, het er höch am Himmel es paar Stärne gseh flimmeren und het e schwäre Süüfzer dert ufe gschickt. Mit dem Schlafen isch es für ihn o wider uus gsi. Er het sech im Hof ussen an e Boumstamm glähnt und gäge ds Fänschter ufe gluegt, wo dem Oberscht sys Cherzeliecht urüejig gflackeret het. Es isch nid lang gange, so het er sy Schatte wider gseh über d’Wänd und d’Dili loufe.
Der Maler isch chuum zur Türen use gsi, so isch der Oberscht ufgsässen und bald wider i der Stuben ume gloffe. Er isch überhoupt nume nidergläge, für der Maler los z’wärde. Er het wohl gspürt, daß i syne Worte Wahrheit steckt; aber was er gseit het, isch syr Gedankewält frömd gsi, und er het’s nid über sech bracht, sech däm Ma z’ergä, dem erschte, wo sech nie vor ihm duckt het. Er het zu keier Rueh chönne cho und het no stober 238 i ds Land use gluegt, wo über em flache Horizont e bleiche Morgeschyn ufgangen isch. Uf syr Stirne sy d’Runzle wi versteineret gsi, und d’Ouge hei hert und chalt glänzt, wo-n-er nam erschte Hornstoß gäge ds Lager zue gangen isch. Di wenigschte hei ne gseh vorby gah, wil erscht mit dem früschere Morgeluft der Schlaf über se cho isch. Es het scho di völligi Tagheiteri bruucht, für d’Lüt ume z’wecke.
Wo sech der Schwyzer Oberscht bim Herr de Montmorency gmäldet het, het er geng no düschter und übernächtig usgseh, und der Herr de Montmorency het nid rächt gwüßt, was er druus söll mache. Er het es spöttisches Lachen i sym fyne Gsicht verbisse, und das isch dem Herr vom Stein scho nid etgange. Er het sym junge Fäldherr kei Blick i sys Härz yne gönnt und sech ufgchlepft, so guet es gangen isch. Einisch wider im Sattel, het er sogar mit nere stille Soldatefreud d’Sunnen uf de guldige Leuechöpf und Niete vo syr Rüschtung gseh blitze. Er het nume no mit verstecktem Erger a sy Uftritt mit dem Fäldschryber zrück dänkt und sech bald im Befälen und Organisiere verlore. Aber di lysischti Müedigkeit het ihm im Louf vom Tag der Luun wider verdorbe, und er het ganz guet gspürt, daß es mit sym Humor und mit der Seelerueh uus isch. Mit dem Nachtschatten isch es wider schwarz über ihn yne cho, und er het zum Etsetze vo synen Offizier und sünschtigen Undergäbene nie meh sy alte heitere Muet umegfunde. La gah het er sech einewäg nid. Klar und rüejig 239 het er syni Befähle gä und alles düregsetzt, was er welle het. Aber zu der Urueh vo sym Gwüsse het sech e neue Find gschlage. Sit der Eroberung vo Novara isch der Geischt vo den Eidgenosse fascht mit jedem Tag uwirscher worde, und me het bald nümme gwüßt, wie mit nen umgah, für d’Sach no binenand z’bhalte. Si hei no Vigevano eroberet und sy vor Pavia aglanget; aber dert het’s ne nümme welle grate, und währed der verunglückte Belagerung het’s du no schlächt Wätter und höchs Wasser gä, und es isch nüt meh anders vürblibe, als uf Monza z’retiriere. Underwägs sy si über ds Schlachtfäld vo Marignano marschiert und hei sech du dert no vo ihrne französische Waffegfährte müeße la zäpfle. So isch me, ohni irged e chriegerischi Freud erläbt z’ha, hungerig und gnietig bi Monza wider zum französische Houptheer gstoße.
Der Junker Claudius von Römerstall isch währed der ganze Zyt geng i der Nächi vom Herr vom Stein bliben und het im Afang nid welle la gälte, daß mit sym Oberscht öppis lätz sygi. «Es isch öppe nid z’verwundere, wenn e Befählshaber uf mene settige Fäldzug schlächter Luun wird», het er zu syne Kamerade gseit. Aber nah-ti-nah het er doch du müeßen ygseh, daß sys große Vorbild sech ganz veränderet het. Und ändlech het ne der düschter Sinn vom Herr Albrächt eso agsteckt, daß er sälber meh und meh sy chriegerische Humor verlore het. D’Fründschaft, wo der Oberscht bis jitze für ihn gha und o offe zeigt het, het gar kei Würkung 240 meh ta, und däm guete Junker isch es je länger descht meh vorcho, wi wenn ihm sys Liecht und sy Sunneschyn völlig erlösche wäri.
Im Lager vo Monza het es bös usgseh. Eismal über ds andere het me müeße Chriegsrat ha, bald für di eidgenössische Soldate z’betädige, bald für mit dem Marschall Lautrec z’underhandle. So mache si nümme wyter, hei d’Eidgenosse gseit. Entweder welle si ihre Sold und hei, oder me söll se-n-uf d’Mailänder und di Cheiserleche los la. Z’gueter Letscht het sech der Marschall nümmen anders gwüßt z’hälfen und het di beide Schwyzer Oberschte, der Albrächt vom Stein und der Winkelried, wo um alli Gwalt e Schlacht hei wellen erzwänge, usgschickt, so sölle si halt d’Stellung vom Find ga uskundschafte, si wärde de sälber gseh, daß es e gwagti Sach sygi. Mit mene Trupp vo französische Rüter sy du di beide gäge Mailand zue gritten und hei der Find im Jagdpark a der Bicocca gfunde. Dert het sech der Frundsberg mit syne Lanzchnächte mächtig verschanzet und e großi Zylete vo schwärem Gschütz ufgfüehrt gha. D’Schwyzer Oberschte het’s dunkt, mit däm Züüg welle si scho fertig wärde, und hei nid lugg gla, bis ne der Marschall nahgä und befole het, ds morndrisch zur Schlacht usz’rücke. Der Plan isch eifach gsi. D’Länder hei sölle der Vortrupp mache, d’Bärner und di übrigen Eidgenossen us de Stedt der Gwalthuuffen und d’Franzose d’Generalresärve. 241 Der Marschall Foix het mit dem genuesische Zuezug dem Find söllen i d’Flanke falle.
Der Prosper Colonna isch aber underdessen o nid uf der fuule Hut blibe. Er het z’beidne Syte vo syr Houptstellung viertuused spanischi Schützen i ds Gstrüpp und i ds höche Gras gleit.
Am Abe vom 26. Aprillen isch der Befähl usgä worde, alles parat z’mache zum Angriff. Jitz isch me läbig worde, me het sech gfreut, daß ändlech öppis Rächts gah söll; aber es isch uscho gsi, daß eigetlech der Marschall syr Sach nid rächt sicher sygi und daß alles druuf achömi, wi sech de d’Schwyzer im Kampf würde stelle. Jitz het me gwüßt, daß es ds morndrisch um Läben und Tod geit, und da het mänge, wo bis jitze sech nie nüt het la amerken und im Lager mit den andere druuflos gjuheiet het, a die daheim afa dänke, und mängem Großhans isch i der Nacht e Tränen i Schnouz grunne. Us de Proviantseck sy wider Rosechränz zum Vorschyn cho. Wäre Bychtstüehl umewäg gsi, so wäre si di ganzi Nacht umlageret blibe.
Zu Tränen isch es bim Claudius von Römerstall frylech nid cho. Derfür aber het er a d’Träne vo syr schöne Brut müeße dänken und het sech gseit, was er bis jitz i däm Fäldzug erläbt heigi, sygi der Ysatz eigetlech nid wärt. Aber das alles isch i sym Härz verstummet, sobald er dra dänkt het, was ihm ändlech der morndrig Tag wärdi bringe. Abetüür het er afange mängs erläbt gha; 242 aber e großi Fäldschlacht! Isch das nid sy Troum gsi vo Chindsbeinen a? Und was ihn und syni Kameraden am meischten ufguslet het, isch gsi, daß me ds morndrisch under den Ouge vom höche französischen Adel het chönne zeige, was mit eim isch. Der Junker het ganz es apartigs Füür i den Ouge gha, wo-n-er i der erschte Morgefrüechi sym Abgott, dem Herr Albrächt vom Stein, begägnet isch. Dä het hütt scho wider ganz anders dry gluegt, aber doch o nid wi i früechere Zyte. Sy sünsch so läbige Blick isch ganz ärnscht und fescht, aber ehnder truurig gsi. Er het sy junge Fründ uf d’Syten use zoge, und scho het da druuf grächnet, daß er ihm en apartigi Glägeheit welli gä, hütt z’zeige, was er wagi und chönni. Statt däm seit ihm der Oberscht: «Junker, Dir blybet hütt bim Troß. I wott Ech nid i myr Nächi ha!»
Da het der Claudius aber großi Ouge gmacht. Zu andere Zyte hätt er dörfen anäh, der Ritter trybi Gspaß mit ihm; aber hütt het eim der Gedanke da dra gar nid chönne cho. Ganz verschmeiet wartet er uf ne wyteri Erklärung. Es het doch nid chönne sy, daß dä Ma, wo ihm bis jitze so vil Gunscht erwisen und ne-n-überhoupt zu mene fäldtüechtigen Offizier gmacht het, ihn undereinisch uf ne Poschte stellt, wo-n-ihm alli Reputation gno hätti.
«Es isch mer ärnscht», seit der Oberscht. «Dir heit no nes Läbe vor Ech und chönnet no Guets usrichte. Chehret um! I cha nümme, für mi chunnt 243 hütt d’Abrächnung, und i bi froh drüber. I wott nid z’unnutz no meh Lüt mit mer i ds Verderbe ryße, drum sägen ig Ech: Chehret um! Dir syd dem Lätze nache gloffe. Daheim wartet e schöni Brut uf Euch und e prächtige Landsitz und, wär weiß, no mängi schöni Ufgab. — Dert isch dä, wo-n-Ech zum gueten Änd cha der Wäg zeige.» Mit däm het er der Claudius zum Herr Manuel gfüehrt, wo nid wyt vo ne gstanden isch. Und zum Herr Manuel seit er: «Da heit Dr eine, wo’s wärt isch, daß me Sorg zue-n-ihm het. Tüet ihm d’Ougen uuf und arbeitet mitenand. Euch, Manuel, wünschen i guet Glück zu däm, was Dr vorheit. Jitz läbet wohl! — Heit d’Nase hütt nid z’wyt vüre, damit Dr mit gsunde Glidere hei chömet. Euch hei si z’Bärn no nötig.» Der Ritter het gwunke, me söll ihm sys Roß zueche bringe. Er het ds Sattelzüüg nachegluegt und der Fueß i Bügel gsetzt, für ufz’sitze. Di beiden andere sy derby gstanden und hätten ihm gärn no zuegredt. «Das cha doch nid Gottes Wille sy», het der Herr Manuel agfange. Aber der Oberscht het ihm ds Wort abgschnitte. Er isch ufgsässen und het gseit: «Es isch guet. I weiß, was i mache!»
«Aber, Ritter!» probiert jitz o der Junker no zu Wort z’cho.
«Was i gseit ha, han i gseit. Euch befilen i, daß Dr bim Troß blybet, gschej was well!» Der Oberscht het sym Roß e Druck gä und isch dervo gritte.
244 Derwylen isch ds Lager gruumt worde, und di verschidene Fähnli hei sech zsämegstellt. ’s het undereinisch so pressiert, daß di halbe Lüt mit nüechterem Mage dervo müeße hei. Sobald di verschidene Truppen uf ihri Sammelplätz cho sy, het der Marschall Lautrec syni Fäldoberschte no einisch zsämegrüeft und nen a ds Härz gleit, si sölle sech wohl überlege, was si machen und ja nid agryffe, bevor ds grobe Gschütz vorg’arbeitet heigi und der Marschall Foix parat sygi, für dem Find i d’Syte z’falle. De Schwyzer het er no bsunders zuegredt, si sölle nid vorschützig dry fahre. Uf si chömm’s hütt z’allererscht a, und wenn’s ihne sötti mißrate, so sygi alles verlore. Der Winkelried und der Stein hei beidi dänkt, das heig me no jedesmal gseit, und d’Eidgenosse heigen emel no geng ihre Ma gstellt, si wüsse besser als der Lautrec sälber, wi me d’Sach müeß i d’Finger näh.
Wo du der Herr de Montmorency mit syr ganze suite; luter vornähme Lüten i de prächtigschte Rüschtunge, de Marschcolonne nache gritten isch und gluegt het, wi di beide Schwyzer Oberschten ihri Gvierthüüffe formiere, het’s us de Reie vo den Eidgenosse gar eigets use tönt. Si sölle sech jitz o chly vüre la, het me da ghört ufbegähre, di Herre, wo drü- und vierfache Sold zieh, statt geng nume hinder em große Huuffen umenandere z’hüschtere! Verstande hei das nume di schwyzerischen Offizier, und die hei sech nüt druus gmacht, wil si dänkt hei, es gang se nüt a. 245 Ufz’begähren isch überhoupt nüt gsi. Di ganzi Ritterschaft isch usenanderen und het sech vornen a di drei große Heerhüüffe verteilt.
Im Vormarsch isch dem Herr Albrächt vom Stein der Junker Claudius wider under d’Ouge cho, wo ganz ungeniert näbem Gwalthuuffe här gritten isch. Da rüeft er ihm no einisch zue: «Römerstall, Dir wüsset, was Dr z’tüe heit!» Und mit strängem Blick dütet er i d’Gäged vom Lager zrück. Der Claudius het sys Roß pariert und still gha, bis di hinderschte Glider an ihm vorby gsi sy. Du isch er abgsässe, het ds Roß eim vo de nächschte Manne gä, er söll ihm’s hinder em Heer nache füehre. Druuf het er sech dem Huuffe nah vüre gschliche, bis er ändlech i di vorderschte Reie cho isch. Im Vüreschlyche het er gseh, daß der Herr Manuel, e Spieß uf der Achsle, emel o amene Fähnli vo Stadtbärner sech het agschlosse gha.
Im erschte Glid vorne sy fascht luter Houptlüt gsi und alli Fahne.
Bim letschte Halt isch z’vollem ufgschlosse worde. Di Vorderschte hei vo wytem scho der Park vo Bicocca vor sech gseh, wo’s drinne vo Waffe glänzt und glitzeret het. Da isch es en Ougeblick still worde. Der ganz Huuffe, hundert Glider tief, isch uf d’Chnöi gfallen und het es Paternoster bättet. Druuf het der Herr Albrächt vom Stein drei Hampfele Härd über e Lanzewald zrück gworfen und derzue mit syr mächtige Stimm grüeft: «Im Name Gottes des Vaters — des 246 Sohnes — und des Heiligen Geischtes!» Du het er kommandiert: «Uuf! — Vorwärts! Uf se!» und sech sälber z’mitts i di vorderschti Reie gstellt. Mit schwärem Tritt isch di ganzi achttuusedchöpfigi Masse vorwärts marschiert. Der Huuffe vo de Länder isch linggs voruus gsi, und d’Franzose sy hinde rächts nache grückt. Jitz hätti der Gwalthuuffe sölle zrückblyben und d’Länder z’erscht la agryffe. Erscht, wenn sech der Find i Vortrupp hätti verbisse gha, wär ihm de der Huuffe vo de Städter i d’Syte gfalle. Aber das hei weder d’Städter no d’Länder welle begryffe. Gäb wi d’Füehrer probiert hei, der Gwalthuuffe z’hinderha, het alles vüre drückt und isch wi länger descht gschwinder gloffe. Und wo d’Länder das gmerkt hei, sy si o nümme gsi z’bha. Kei Huuffe het’s dem andere gönnt, der erscht am Find z’sy. So sy d’Rotte lugg worde, d’Lüt sy vo Ate cho, und d’Stoßchraft isch verlore gange, no gäb si ds cheiserlech Gschütz hei underloffe gha. Wi neecher me cho isch, descht minder het me zsämegha, statt daß alles ei einzige stachlige viltuusedfüeßige Lyb blibe wäri.
Da — e Blitz hinder em Wall — e Dampfwulken uf der ganze Linie. Und mit dem Donner prallet der Masseruef vom Vortrupp zsäme. Me ghört’s chrachen und chrose. Im glyche Momänt fahrt wi ne Windsbrut der Schlachtruef o dür e Gwalthuuffe. Di vordere Spießreie gange nider, und mit furchtbarem Brüele rönne di vorderschte 247 Glider, halb ufglöst, gäge Wall a, alles andere chunnt verzatteret hindedry. Aber jitz chlepft’s vo linggs und rächts hässig us em höche Mais use. D’Fäldstück donnere. Schwallswys brandet der Schlachtruef i de Böume vom Park. — Aber, was isch das? — Undereinisch sy alli Fahne wi im Bode verschwunde. D’Reie versinke. Me ghört Wasser gluntsche. Zyleten über Zylete verschwindet i mene tiefe Grabe, di vorderschte chlätteren änenachen am Wall ufe; aber si falle z’huuffeswys i Grabe zrück. Vo hinde drücke si nache, me het chuum meh Platz, sech z’rüehren und d’Waffe z’bruuche. Und da dry haglet’s Gschoß vo dreine Syte, chrisdick. Wär vüre chunnt, watet im dampfige Bluet, und Bluet sprützt nen i ds Gsicht, über d’Hälmen und d’Rüschtunge.
Der Herr Albrächt vom Stein het erscht im letschten Ougeblick der Grabe gseh, wo scho vo allne Syte di spanische Büchsechuglen us em Mais pfiffe hei. Es isch keis Halte, keis Umchehre, kei Schwänkung meh müglech gsi, der Möntschestrom isch wi ne risigi Wälle hinder em Füehrer här cho — zum letschtemal blind i syne Fueßspure! Jitz het’s nume no eis gä: graduus und düre. Der Ritter het schon es paar Schütz im Lyb gha. Me gseht ne-n-am andere Graberand sech zum Wall ufen arbeite. Ds Bluet isch ihm bachwys under der Rüschtung vüre gloffe; aber er het nid nahgä. Mit der letschte Chraft het er sech am Wall ufe zwängt. Da touchet hert hinder ihm der Junker Chlous uuf, 248 für ihm byz’stah; aber im glychen Ougeblick streift e Stückchugle der Oberscht und verryßt dem Junker sy breiti Bruscht. Ohni ne Ton vo sech z’gä, fallt er i Grabe zrück und uf ihn mit ganz verlöcheretem Lyb der Herr Albrächt vom Stein.
Jitz wage sech di findleche Lanzchnächte vüre. Scho probiert eine, sech über e gfallenen Oberscht här z’mache; aber das het nid sölle gscheh. Wi vo Sinne vor Wuet falle di nächschte Bärner über ihn här. Hieb chrachet über Hieb, Stich gäge Stich. Me fasset sech a de Gurgle, bi de Haar. Mit brochene Waffen und mit Dölch houe si ufenand los, und ds Bluet sprützt und rünnt, daß me d’Ouge nümme cha uftue. Chuum ghört me no ne Brüel. Alles wälzt sech in ere stumme Wuet im Sumpf, Dräck und Bluet, bis me vor Lychname niene meh weiß, wo abtrappe.
Underdesse het a der Spitzi vom Vortrupp der Arnold von Winkelried mit dem Georg von Frundsberg e prachtvolle Zwöikampf Bruscht a Bruscht usgfochte, und er wär derby Meischter worde, hätte ne nid di spanische Büchsechuglen im letschte Momänt nidergstreckt. Um ihn umen isch es glych gange wi vor em Gwalthuuffe. Dreituused Eidgenosse, drunder fascht alli Füehrer, sy a däm Sumpfgraben i ihrem Bluet gläge, und der Uristier het mit längzogene gruusige Töne zum Rückzug grüeft. Wohl sy jitze d’Heerschaare vom Marschall Foix i ds findlech Lager ybroche; aber di mailändischi Rüterei isch dem französische Fueßvolk 249 uf em Fäld ussen i d’Syte cho und het dröit, dem ganze Heer der Rückzug abz’schnyde.
Langsam und trotzig wi z’Marignano sy d’Eidgenosse zrück gange bis derthi, wo si der Alouf zum Sturm hei gno gha, und wo so mänge sys letschte Paternoster bättet het. Mänge het uf em Rüggen e halbtote Kamerad mitgno, und anderi hei ihri toten Offizier zrück treit, damit ihri Rüschtunge nid dem Find i d’Händ falle. Di dütsche Lanzchnächte hei sech nid us de Schanze vüre gla, so daß me d’Glider wider het chönne rangiere. Jitz isch der Marschall Lautrec über ds sunnig heiße Schlachtfäld cho z’ryten und het de Schwyzer befole, si sölle no einisch agryffe. Aber niemer het meh ne Wank ta. Und wo-n-er ne ds Blaue vom Himmel abe versprochen und der Gottswillen aghalte het, si sölle’s no einisch probiere, hei si, ohni sech z’rüehre, uf dä Walm vo Tote hienache dem Grabe zeigt. Da het der Marschall befole, syni beschten und nobelschte gharnischte Rüter söllen absitzen und vora gah. Das het aber d’Schwyzer nume toub gmacht. Es bruuchi niemer vor ne här z’gah, hei si gseit. Am Muet fähl’s ne nid; aber dert vorne ligen alli ihri Houptlüt, und wenn die nid über e Wall uuf cho syge, so chömm niemer drüber. Alles Zuereden und Verspräche het nüt meh ghulfe. D’Eidgenosse hei nümme welle, und dermit isch d’Schlacht verlore gsi.
Mit dem wytere Rückzug uf Monza het’s niemerem pressiert, wil sech der Find niene meh 250 z’grächtem vüre gla het. Z’reietewys hei sech di erlächnete Soldate näbe de Verwundeten und Toten i ds Gras gstreckt. Si sy jitze, wo se kei Kampf meh im Gusel bhalte het, so müed und muetlos gsi, daß si sech lieber uf em Platz hätte la z’totschla, als regelrächt ihre Dienscht wyter z’tue. Und o under de wenige Füehrer, wo no überblibe sy, isch chuum eine gsi, wo sech hätti mögen ufchlepfe, für syni Lüt zrück z’füehre.
Z’mitts i däm Jammer isch der Niklaus Manuel gstande, mit verrissnen und bluetig versprützte Chleider. Fascht het er’s verwünscht, daß grad ihn kei Chugle troffe het, und es isch ihm gsi, wi wenn er das de Gfallene, wo da zu syne Füeße gläge sy, müeßti säge. Da isch, der Harnisch verlöcheret wi ne Schuumchelle, der Albrächt vom Stein glägen und nid wyt von ihm der Junker Claudius mit sym schöne mannhafte Gsicht. Fascht het er’s nid mögen erlyde, di beiden az’luege. Wi het er daheim Freud gha, se z’male, so schöni chächi Manne syn es gsi, so vil Chraft, so vil Füür hei si i ihrnen Ouge gha! I syr allerverwägenschte Phantasie hätt er sech bim Male vom Totetanz nie chönne vorstelle, was der würklech Tod de einisch us ne machi. Er het sech abgchehrt und doch geng wider müeße luege. Lang, lang isch er vor dene Lychname gstanden und het de Gedanke gwehrt, wo-n-ihm dür e Chopf welle hei. Es isch ihm i der Seel z’wider gsi, sich sälber rächt z’gä und z’säge, so heig’s müeße cho. Verirret hei si sech in ihrem Läbe gha, das het ja 251 der Stein sälber no ygseh; aber niemer het’s chönne lougne, daß si ufrächt blibe sy und der Muet gha hei, bis zum letschten Atezug usz’mache, was si sech sälber hei agrichtet gha.
Nah-ti-nah hei sech du no nes paar Houptlüt und Ratsmanne zueche gla, hei di Tote gschouet und afa chlage, wi schad es um di Lüt sygi. Da het se der Maler nid wyter la rede. «Manne», het er gseit, «mer wein is nid mit Jammere versuume. Ds Unglück isch gscheh. So het’s müeßen ändige; aber jitze warte daheim besseri Ufgaben uf üs. Mer wein is derhinder mache! Schad, daß nid die alli, wo da lige, mit ihrer Chraft und ihrem Geischt is no chönne hälfe; aber descht meh müeße mir is rüehre. Will’s Gott, hei mer zum letschtemal mit üsem Fleisch und Bluet frömde Herren ihri Sach gmacht. Jitz wei mer üsem Vatterland ufhälfe!» Es hei ne nid alli verstande, wo’s ghört hei, aber alli hei g’ahnet, daß er ds Rächten im Sinn heig, und sy froh gsi, daß eine der Muet gfunde het, der Zoum wider i d’Händ znäh. Gärn hei si-n-ihm ghulfe, d’Mannschaft wider ufjagen und zsämestelle. Me het di Toten und Verwundete wider ufgno, isch zrück marschiert und het i der glyche Nacht no di Gfallene bi Monza begrabe.
XIV.
Den Eidgenossen isch der Spott über d’Bärge nache gschliche. E dütsche Lanzchnächt het nen übermüetigi Värse zuegschickt, und als Antwort druuf het der Niklaus Manuel uf em Heiwäg i de wilde, einsame Schluchte sys grimmige Bicocca-Lied ersunne, wo-n-er vo de gfallene Kamerade drinne seit:
«Hettend ir sie bi Leben
und ihren Kreften funden,
ir hettend in nit geben
halb so vil stich und wunden.
Ich hab sie oft gesehen,
die helden unverzagt,
es hett einer üwer zehen
mit nassen lumpen gjagt.»
Dasmal isch der Nachricht vom Unglück kei faltschi Siegesbotschaft voruus gloffe. Nume z’gleitig het me z’Bärn gwüßt, was a der Bicocca gangen isch. E schwäri Trüebsalswulke het sech uf ds Land gleit. Es isch frylech mänge Tag gange, bis men ändlech gloubt het, was di erschte Löufer brichtet hei: meh als füfzig Ratsherren und fascht alli junge Lüt vom Adel syge z’Monza begrabe. Daß dä Bricht nid übertribe gsi isch, het me du 253 erfahre, wo der Räschte vo der Mannschaft heicho isch. Us allne Loubeböge vüre sy ne d’Lüt nache gsprunge, cho frage, öb si dä und dä niene gseh heige. Es isch der sälb Abe z’Bärn e Jammer gsi, wi wenn der Würgängel dür d’Stadt gange wär. Es het Froue gä, wo us Angscht vor mene schlächte Bscheid schier nid voruse dörfe hei, für ga z’luege, öb ihre Ma oder ihre Suhn o da sygi. So isch es emel o der Muetter Harsädel gange. Si isch fascht sicher gsi, daß ihre Heiri dasmal sy Übermuet mit dem Läbe zalt heigi. Da ghört si ne-n-undereinisch vor em Huus mit syne Brüeder rede.
«E aber nei! E, Gott syg Lob und Dank!» het si gseit, wo-n-er fründlech und gattlech wi no nie uf se zue cho isch und nere lang und fescht d’Hand drückt het.
«Machet mi nid z’erzelle», het er gseit, wo si hei welle wüsse, wi-n-es ihm ergange sygi. Ohni sech uf öppis wyters yz’la, isch er i d’Chuchi gange, het der Gertel greicht und du uf em Holztütschi vor em Huus der Schaft vo sym Spieß i Schytter verhoue. Bitz für Bitz het er uf e Füürplatz yne gworfe, und wo-n-er a ds Bschleeg ufe cho isch, het er der Stumpe mit dem Lanzespitz gno und gseit: «So, das verfluechte Schoryse wei mer bhalte, wi-n-es isch, das git de no nes gäbigs Schüfeli, öppe für d’Äsche vüre z’mache.» Di andere sy mit offene Müler um ihn ume gstanden und hei ihrnen Ouge nid trouet.
«Aber Heiri...»
254 «Balg jitz nid, Muetter», seit der Heiri e chly uwirsch, «du wirsch wohl begryffe, was i mit däm wott säge. Jitz blyben i by dr. I ha afe gmeint, i wüssi, wi-n-es gang im Chrieg; aber eso öppis, wi was mer jitzen erläbt hei, han i mer doch de nid la troume.»
«E, i ha drum gmeint wägem Spieß», seit d’Muetter, «dä isch ja nid dyne. Hättisch ne nid sölle ga abgä?» — «Es söll mer eine cho und ne cho use höische! Däm will i de säge, wo d’Chatz im Strou lyt. Dä Chehr sy ja meh Spieße heicho weder Lüt.» Es isch dem Heiri ärnscht gsi. Nah-ti-nah het er doch du no eint und anders vo synen Erläbnis erzellt; aber öppis isch der Muetter es Rätsel blibe, und si het mängisch drann umegstudiert. Es het doch öppis Bsunders mit ihm müeße gange sy, daß er eso g’änderet het. Und mängisch het me ne z’nacht im Schlaf ghöre schwätzen oder gar brüele, und de isch er de ds morndrisch eso still gsi, wi wenn öppis ne würdi drücke. Het me ne gfragt, was ihm o fähli, so het er gseit, wyters nüt, es chömm ne nume mängisch wider e Gruusen a, wenn er a dä Chrieg zrück dänki.
Dem Heiri Harsädel isch nid am Lyb, wi so mängem andere, aber a der Seel e Letzi blibe. Der Gruuse vo Novara het ne vo Zyt zu Zyt wider packt und ne so zwäg gno, daß es der Muetter Chummer gmacht het um sy Verstand. Si het nid lugg gla, bis er nere versproche het, er welli einisch mit dem Chorherr vo Wattewyl ga reden und ihm 255 säge, was er uf em Härz heig. Das sygi gar bsunders e gnaderyche Herr, und dä wüß ihm de dä Schaden ab em Geischt z’näh. Der Heiri het sit dem Tag vo Novara nid höcher gschworen als uf e Herr Manuel. Er het sech uf em ganze Heiwäg vo Monza, wo jede meh oder weniger na sym Chopf gloffen isch und nume no d’Längizyti na daheimen alli binenand bhalte het, geng zue-n-ihm gha und o sys Vertroue gwunne. «I weiß nid, was i gmacht hätti ohni dä», het er einisch zur Muetter gseit, «das isch gar donners e freine Herr u de mängisch no ne luschtige derzue.» Der Heiri het emel du der Wäg zum Stiftspropscht gfunden und het ihm sy Gschicht erzellt. Är sölli nume der Herr Manuel ga frage, öb’s nid eso sygi, dä sygi derby gsi. Der Stiftspropscht het Freud gha a ds Heiris offener Art, und wo-n-ihm du no gar der Herr Manuel ds Zügnis gä het, er sygi mängisch unerchannt e ruuche, aber zueverläßig wi Guld und «frißt Ech Roßwegge, wenn Dr’s von ihm begähret», het er ne du als Chnächt im Stift agstellt. Das isch es grüslechs Glück gsi bi der Muetter Harsädel, es hätt nere nid meh Freud chönne mache, wenn ihre Heiri Sigerischt a der große Chilche worde wäri. Der Heiri het sech aber o guet ghalte, und der Chorherr het ihm meh avertrouet als amene gwöhnleche Chnächt.
Einisch, Änds Ougschte, chunnt der Heiri am früeche Morge zur Muetter i d’Chuchi und seit: «Jitz isch mir dä Morgen o öppis Artigs begägnet. 256 Finden i nid bim Gärbere-Graben obe, grad hienache der Inselmuure, dem Meischter Sterr sy Tochter wi tot am Bode. I ha se-n-ufgha und se vori hei treit. Si isch erscht ume zue sech sälber cho, wo-n-i se zu ds Sterrs yne treit ha. Aber was mit nere gangen isch, weiß i nid.»
Was mit dem Veronika di sälbi Nacht gscheh isch, het niemer gwüßt als äs sälber.
Wo afangs Meie der Bricht cho isch vo ds Junkers Tod, het me’s dem Veronika schier nid dörfe säge. Aber es het nid gwartet, bis öpper der Muet gha het, ihm’s z’wüsse z’tue. Sobald men öppis het ghöre lüte vo der Niderlag a der Bicocca, het es sech sälber wellen uf e Wäg mache, für ga z’frage na sym Brütigam. Da isch o scho der Herr Manuel derhär cho und het mit mene Blick voll Erbarme zue-n-ihm gseit: «Dir wärdet’s scho wüsse?» Es het frylech no nüt gwüßt gha; aber der Ton und der Blick vom Herr Manuel hein ihm alles verrate. Der Maler het ihm der Arm botte, und ganz gäge sy Gwohnheit het sech ds Veronika wider la i ds Huus füehre. Totebleich isch es yne cho und het sech dem Vatter, wo grad im Gang gstanden isch, mit Schluchzen a Hals gworfe. I der Stube het du der Herr Manuel alles gseit und nid versuumt z’säge, wi sech der Claudius tapfer ghalte heig und o im Tod nid vo der Syte vo sym Oberscht gwiche sygi. Der Bricht isch dem Veronika no descht meh z’Härze gange, wil si eigetlech nid juscht im beschte Fride sy usenandere 257 cho gsi. Es isch ihns gruusam hert acho, sech a Gedanke z’gwane, daß dä, wo sy ganzi rosigi Zuekunft dranne ghanget isch, nümmen am Läbe sygi. Und wi d’Froue sy, dem Veronika und den andere, wo um ne Gfallene briegget hei, het’s gfählt, daß kei Lycht, no sünsch öppis eso, ne Glägeheit gä het, darz’tue, wi lieb ne di Gstorbene gsi syge. Aber mit hundert andere Frouen isch ds Veronika all Tag für d’Seele vo de Gfallene ga bätte, und i däm gmeinsame Leid het es du bald öppis gfunde, wo-n-ihm wohl ta het. Und e wytere Troscht isch es ihm gsi, daß di Gfallene vo der Bicocca und ihri Verwandte ds Interesse vo allne Lüten uf sech zoge hei. Es het sech dörfe säge, daß sy Brütigam als Held us em Läbe gange sygi, und das het nid am wenigschte derzue bytreit, daß es sech du no bald einisch i sy Verluscht ergä het. Bis jitze hei der Meischter und sy Frou nid vil dry gredt, wil si doch nid rächt gwüßt hei, wi si ihres Chind chönnte tröschte, ohni ihm vo neuem weh z’tue. Sobald du aber der Meischter gseh het, daß ds Veronika wider d’Chraft het, mit sech la z’rede, het er ihm du gseit, es sygi e truurigi Sach, aber villicht syg es doch besser, daß si zwöi nid zsämecho syge. Är heig ihm nid welle vor sym Glück sy; aber er müeß jitz doch gstah, daß es ihm eigetlech geng vor der Hürat e chly gruuset heigi. «Du wärisch villicht da in es verguldets Unglück yne cho», het er gmeint, «und das wär doch de no vil truuriger gsi, als was de jitz erläbt hesch.» Wi meh ds Veronika 258 drüber nachedänkt het, descht meh isch es ihm vorcho, es heigi i de letschte Jahre wi i mene Troum gläbt. Es heig sech doch eigetlech vil um ds Junkers Liebi plaget und sygi einewäg nie ganz sicher worde, daß si würklech zsämeghöre. Und so het sech schließlech d’Tochter mit ihrem Leid besser abgfunden als d’Muetter, wo sech no geng nid rächt het welle dry schicke, daß ds Chartehuus vo ihrne Plän für alli Zyt zsämegfalle gsi isch.
A de Folge vo Bicocca het me no lang gha z’chöue, nid numen im Chlapperlöubli; di ganzi Stadt het’s möge gspüre, daß so mänge Ma, wo öppis het gha z’bedüten und Verdienscht gä het, nümme da gsi isch. Numen eis het me drob nid vergässe, und das isch der neu Gloube gsi. Sitdäm der Herr Manuel und syni Fründe der Muet — ander Lüt hei gseit di gottlosi Frächheit — gha hei, a der Fasnacht uf offener Gaß in ere Komedi der Papscht und d’Prieschterschaft z’verspotte, het d’Bewegung vom neue Gloube Riesefurtschritte gmacht, und der Reschpäkt vor de Geischtleche het im Volk fascht mit jedem Tag abgno. Alli Ougeblick isch jitz brichtet worde, hie heigi e Pfarrer ghüratet, und dert syg eine druff und dranne. Im Rat und i de Zunftstube het ds Dischputieren über di Sach gar nümme welle verstumme. Es het gnue Lüt gä, wo gfunde hei, d’Möntschheit sygi jitz de zytig zum Undergang, und es wäri wahrhaftig nid schad drum, wenn doch di heiligi Religion nüt meh söll gälte. Eini, wo gfunde het, vorewäg sött me 259 der ganz Chly und Groß Rat i Bann tue, wil si däm Ufueg nid wüsse z’stüüre, isch d’Tante Wyngarte gsi. Si isch jedi Wuche wenigschtes einisch i ds Chlapperlöubli cho der Chratte lääre. Si het o vor em Veronika us ihrem Härz kei Mördergruebe gmacht und ganz ungeniert gseit, es sygi uf alli Fäll gschyder, daß us der Hürat mit dem Junker von Römerstall nüt worde sygi. Es wäri ewig schad gsi für ds Veronika, und überhoupt loufi no gnue liederlechs Mannevolk umenandere. Es dunk se, di gräßlechi Niderlag heigi nid emal vil usgrichtet. Und wenn de afangen es settigs Gricht d’Lüt nümme mögi zur Bueß trybe, so wüssi me wahrhaftig nümme, was me vo däm Volk söll dänke. Da müeße halt eifach di wenige, wo ds Härz no uf em rächte Fläcke heige — derby hei ihri Ouge vom Veronika use ghöische — für di anderen yschtah, der Wält der Rügge chehren und ihres Läbe der Chilche schänke. Emel si, het si bhertet, wenn si no jünger wäri, so würd si sech nid lang bsinnen und gieng morn i ds Chloschter. Ds Veronika het ta, wi wenn es nüt ghört hätti, d’Muetter het gfunde, es sygi halt o nid rächt, daß de geng di Uschuldige für di andere sölle lyde, und der Meischter, wo-n-er merkt, daß sy Schwägerin zu mene neue Sermon rüschtet, seit: «Für d’Gottsäligkeit isch es nie z’spät. I wüßti nid, warum du sälber z’alt wärisch.» D’Tante Wyngarte het’s dem Meischter a der Stimm aghört, daß si-n-ihm uf 260 d’Närve gä het und het für dasmal der Rückzug aträtte.
Dere Gspräch het es alli Bott gä, und ds Veronika het sech fascht nie druuf ygla. Es isch scho sünsch nid vo vilne Worte gsi, und so hei syni Eltere sech nid g’achtet, daß es mit syne Gedanken in eren andere Wält läbt. Nume dem Meischter isch es ufgfalle, daß i de weiche bruunen Ouge vo syr Tochter i der letschte Zyt öppis ungwanet Dunkels glägen isch. A Junker Claudius het si wenig meh dänkt. Derfür aber isch nere je länger descht meh uf ds Härz gfalle, daß das schöne Spil mit dem Junker, wo si in ere glückleche Blindi mit ihm tribe het, es schwärs Opfer gchoschtet het. Geng meh sy nere d’Ouge drüber ufgange, daß si eigetlech in ihrem Innerschte mit dem Renatus Urghend in ere wahre Liebi isch verbunde gsi, und si het jitze gar nid begriffe, daß si ne Zytlang di Liebi so het chönne vergäße. Jitz erscht isch nere so mängs wider i Sinn cho, wo nere der Renat gseit het und wo si sech gärn het la säge, ohni derby z’dänke, was alles hinder dene Worte gsi isch. Dütlecher und dütlecher isch es nere worde, daß si mit ihrem Spil dä arm brav Möntsch i ds Unglück tribe het. Niemer het gwüßt, was us ihm worden isch, ja, öb er eigetlech no am Läbe sygi. Het er nid gseit, me wärdi ne nie meh gseh, wenn en andere zwüsche si zwöi yne chömi? Mit däm Druck uf em Härz het ds Veronika nümme chönne wyter läbe. Aber wie sech dervo frei mache? Da het’s numen 261 ei Lösung gä: für das Läbe, wo-n-es zerstört het, het es nume mit sym Läbe chönne büeße. Lang, lang het es sech gwehrt gäge d’Überzügung, daß es nume hinder de Chloschtermuure der Fride wider chönni finde. Bsunders, wenn es a sy Vatter dänkt het, so het’s ihns dunkt, es chönnt ihm das nid atue. Daß er’s nid ließi la gah, het ds Veronika wohl gwüßt, und gäge Wille vo den Eltere het es doch nid chönne gah, ohni ne neui Schuld uf sech z’lade. Es isch ihm frylech mängisch gnue gseit worde, me sölli Gott meh folgen als de Möntsche; aber das het ihns gruusam hert dunkt. Geng meh het es sech i die Gedanken yne verlyret, und der Fride het nid wellen über ihns cho. Es het nüt meh vor sech gseh als nes längs trüebs und fridloses Läbe, und nüt meh wär ihm lieber gsi, als jung z’stärbe. Wo-n-es du gar no gmerkt het, daß d’Muetter, für ihns uf heiteri Gedanke z’bringe, wider mit dem Plan umgeit, ihm e Ma z’sueche, isch es in e Seelenangscht yne cho, wo-n-ihm no z’vollem alli Rueh gno het.
Ei Aben isch e junge Ma zum Vatter cho und het sech i Gschäfte by-n-ihm versuumt, bis ne der Vatter na syr Gwohnheit yglade het, by-n-ihm z’Nacht z’ässe. Am Tisch isch es grüslech still zuegange; aber ds Veronika het einewäg gmerkt, daß äs dem Gascht i d’Ouge git und daß d’Muetter offebar da dranne wohlläbt. Es het chuum chönne der Ougeblick abwarte, wo der Vatter sy Gascht i d’«Sunnen» ufe begleitet, und het sech i sy Chammere 262 gflüchtet, damit es sech ja nid mit der Muetter müeßi in es Gspräch yla. — O, wenn es jitz e guete fromme Ratgäber gha hätti, eine, wo ohni alli Rücksicht uf Näbedsache sys ewige Heil im Oug hätti! Unerträglech schwär het es ihns dunkt, sy Wäg ganz alleini müeße z’sueche, und nume der Gloube, daß de ds Verdienscht für ihns o descht größer sygi, het ihm der nötig Muet gä. No einisch het es’s abgwoge, öb’s es sym Vatter dörf z’leid tue, öb es ne mit der Muetter, wo mängisch so uvernünftig gsi isch, dörfi alleini la, jitze, wo syni Haar scho ganz grau worde sy. Aber en inneri Stimm het ihm mit der Herti vo mene stränge Bueßprediger gseit, das syge fleischlechi Bedänke. Daheim chönni sys Läbe nüt meh nütze. Ganz wunderbar hingägen isch es dem Veronika vorcho, daß das vergüdete Läbe, einisch g’opferet, juscht no däm allerhöchschte Zwäck chönni diene, der Verherrlichung vo Däm, wo-n-ihm’s gä het. Wi het’s da no länger sech dörfe bsinne, sy Schuld abz’trage? — En andere Wäg het’s nid gä. Es isch nume no druuf acho, ob es imstand sygi, ds Opfer z’bringe.
Da ghört es d’Hustüre gah. Heiß und chalt isch es ihm dür e Lyb gfahre: der Vatter! — Ach, dä guet Vatter! Geit er nid z’Grund vor Härzleid und Längizyti na mir? — Dem Veronika isch es gsi, es müeß abe, syni Eltere ga bhüete, ne nume no einisch z’grächtem ga «guet Nacht!» wünsche, ne i d’Ouge luege, ne d’Hand drücke. Scho het es d’Türfallen i der Hand gha, da gspürt es, daß es 263 verlore wäri, daß es ds Opfer nümmen über sech brächti, wenn es se no einisch gsäch. Nei, jitz mueß es sy! Es chehrt um, fallt no einisch uf d’Chnöi und bättet um Chraft. Und ob allem Bätten isch ihm d’Gwüßheit cho, der lieb Gott heig ja Mittel und Wäg gnue, syni Eltere z’tröschte, es sygi lächerlech, z’meine, si sygen uf ihns agwise. Meh und meh isch d’Säligkeit vo der Ufopferung über ihns cho. Scho het es i Gedanke das wunderbar liebe Gsicht vo der Oberin vom Inselchloschter, vo der Schwöschter Klara May, vor sech gseh und völlig ihri melodischi Stimm ghört. Wi mängisch het es bi de große Gottesdienschte sech gwünscht, einisch dere chönne ds Härz z’lääre! Es het sech gfreut, sys verderbte Läbe dahinde z’la, bi der Heilige Jungfrou für e Renat yz’stah und für d’Seel vom Claudius und ändlech, mit allem chlyne mindere Züüg vo däm Läbe hinder sech, i der ewigen Anbättung ufz’gah. Das het ja schließlech synen Elteren o müeße z’guet cho.
Ganz verzückt isch ds Veronika z’Mitternacht ufgstande, het es großes Tuech über sech zoge, damit ihns ja niemer erchenni, und isch zur Hustüren abe gschliche. Ds Härz isch ihm fascht versprunge, wo-n-es hübscheli der Rigel zrückzoge het. Uf der Gaß unden isch es ihns no einisch acho, ne Blick zrück z’tue uf ds elterleche Huus; aber grad het es sech gseit, das sygi e Versuechung. Es het se-n-überwunde, und wi uf Ängelsfäcken isch es d’Stadt uuf, der Insel zue gfloge.
264 Es isch e hilbi Nacht gsi, und der Mond het so heiter gschine, daß me jede Möntsch hätti müeßen erchenne, und drum het ds Veronika sys Chopftuech abe zoge, so wyt es nume chönne het. Es isch bim Gärbere-Grabe vorby. Bloß es paar Schritt het’s no gha z’mache bis zum große Hoftor und zur Glogge. Sowyt isch es scho vo der Wält furt gsi, so nach scho bim Heiligtum, wo-n-es der Räschte vo sym Läbe het welle zuebringe. Da gseht es, wi ne Schildwach vor em Tor, e Ma stah, und wi-n-es neecher luegt, erchennt es der Heiri Harsädel. So unbegryfflech isch das dem Veronika nid vorcho. In ere Zyt, wo so vil Findschaft gäge d’Chilchen und d’Geischtlechkeit sech zeigt het, isch es wohl am Platz gsi, für zueverläßige Schutz z’sorge. Aber am Heiri het ds Veronika nid vorby welle, dä hätt ihns ja gkennt, ihns verrate, und de hätt men ihns sicher scho ds morndrisch mit Gwalt wider i das verhaßte Läbe zrück greicht.
Geit’s hie düre nid, het sech d’Meischterstochter gseit, so git’s no nen andere Wäg. Das isch villicht o numen e Tüüfelslischt, und jitz heißt es sy Prob bstah! Us syne Meitschijahre, wo men albe de Nunnen isch ga Meertrübeli stibitze, het ds Veronika no gwüßt, wi me vom Marzili-Tor här über nes Müürli, über nes Spalierdechli und dür e Chloschtergarten i Hof und zur Hustüre het chönne cho. Ohni sech lang z’bsinne, isch es dem Grabe nah gschliche, het di altbekannte Tritten a der Stützmuure gfunden und isch uf ds Spalierdechli 265 gschnaagget. Aber im Ougeblick, wo-n-es sech wott drüber abla, dunkt’s ihns, es heigi Stimme ghört. Es verhet der Aten und suecht mit den Ouge. Und richtig! Da guggen im Grien unden es Paar breiti, tatzeförmigi Mannsschueh vüren und dernäbe d’Spitze vo mene Paar eifache Frouefinke. Ds Veronika het sech no meh zsämegla, für sich sälber z’verstecken und für besser chönne z’gseh, wär da sygi. Hätt ihm öpper anders erzellt, was äs jitze sälber erläbt het, so hätt’s es niemale gloubt. Und es het sech würklech e Momänt gfragt, öb es eigetlech bi klare Sinne sygi. Di Füeß, wo-n-es vori gseh het, hei niemer anderem ghört als sym Bychtvatter, dem Herr Stiftspropscht vo Wattewyl. Jitz het es ganz dütlech sys schöne feiße Gsicht gseh und sy Stimm umegkennt. Und i däm graue Chittel dernäben isch wahrhaftig d’Oberin sälber gsteckt! Was het’s jitze sölle mache? Dert yne het es o nid dörfe, und umchehre het’s nid begährt. So isch es muusstill blibe, für z’warte, und het dänkt, der Momänt chömi de scho, wo-n-ihm der Wäg frei wärdi. Und so het es du, öb’s het wellen oder nid, alles ghört, was di beide zsäme gredt hei.
«Es isch nid numen öppen eso», het der Chorherr gseit, und derby het sy Stimm ganz en eigete warme Klang gha, «daß mer mys Gwüsse so bösdings erloubti dahäre z’cho; es zwingt mi, und i würd mer e Schuld uflade, wenn ig ihm nid würdi folge. I ha jitz lang gnue i dä Abgrund abe gluegt, 266 und i weiß, daß dermit nüt gwunnen isch, wenn me sech über d’Korruption vo synen Amtsbrüeder etsetzt. Mit Strafen und Predigen isch o nüt gmacht, me mueß der Irrtum, wo di ganzi Chilche drinne gfangen isch, mit der Tat widerlege. Ds Verderbe chunnt dahär, daß me sech es widernatürlechs Opfer uferleit het, wo Gott nie verlangt het und wo sym Schöpferwille grad diräkt zwider isch. Het er nid befole, daß Ma und Frou zsämeghöre? Und warum sötte grad syni bsundere Diener nid under däm Gebott stah? Me het welle gschyder sy als Gott sälber. Me het sech e Tuged agmaßet, wo me gar nid imstand isch usz’üebe, und drum het me, was Gott im Paradies gstiftet het, gschändet. Und für däm z’ertrünne, het me du kei anderen Uswäg gwüßt, als der Natur abz’schwören und sech i Chloschtermuuren yne z’flüchte. Isch öppe d’Wält besser worde mit däm, daß di beschten und treuischte Chrischte sech druus gflüchtet hei? Es cha nid Gottes Wille sy, daß numen es chlyses Trüppeli vo Möntsche zur Herrlechkeit söll cho. Gott isch unermäßlech, und unermäßlech sölle d’Schaare vo dene sy, wo ne-n-abätten und heilig halten und dermit sälber heilig wärde. Lueget a Himmel ufe! Wär mißt ne-n-ab? Und doch isch das, was mir da mit üsnen Ouge gseh, nume ganz e chlyne Teil vo der Gottesherrlechkeit. Wi passet da derzue d’Meinung, daß nume ganz es chlyses Trüppeli beruefe sygi zur 267 ewige Säligkeit, wo doch nüt anders isch als ds Ufgah i der Gottesverehrung?»
Hie het der Chorherr en Ougeblick gschwige, und d’Oberin het Gattig gmacht öppis welle z’erwidere; aber er het nere gar nid Zyt gla derzue. «I gseh scho», het er gseit, «es isch Ech no geng nid liecht, az’näh, daß das Ufgä vom Glübd ds Gwüsse nid müeßi bschwäre. Aber das gloubet Dir ja sälber o, daß das, was Gott welle het, nid söll gstört wärde dür nes Opfer, wo di korrupte Möntschen ersunne hei, für sich sälber us der Verdammnis use z’arbeite. Das isch der ander groß Irrtum. Es cha nid eine d’Sünde vom anderen abbüeße, das het numen Eine chönne, üsen Erlöser, und da het’s o gmacht. So isch üses Opfer mir wi länger descht meh es unerloubts Ynegryffen i Gottes Gedanke. Was är wott und befole het, das isch, daß d’Möntsche sech i wahrhaftiger reiner Liebi verbinde, für sym Wille z’läben und ihm dermit Ehr az’tue.
Für was hätti Gott sünsch d’Frouen in ihrer Schönheit gschaffe? — Tüe mir is nid a Gott versündige, wenn mer die verachte? Wenn me doch o wetti die Wunder la gälte, wo-n-är i syr Liebi gschaffe het, anstatt se ga z’lougnen und derfür faltschi Wunder ga z’ersinnen und ds Volk dermit a der Nasen umez’füehre! Was nützt es, Bluemen usz’ryßen und se-n-uf menen Altar la z’verschlampe? I wüßt nid, warum mir sötte d’Ouge zuetue vor der Schönheit i der Schöpfung.»
268 «Redet Dir vo mir?» het jitz d’Oberin gfragt. «Bin i schön?»
Der Propscht het se zärtlech agluegt und furtgfahre: «Het Euch das no niemer gseit? Git’s kei Spiegel im Chloschter?»
Da het d’Oberin müeße lache. «I lise numen i den Ouge vo mynen Insel-Schwöschtere, daß öppis a mir mueß sy, wo se-n-azieht», het si gseit. «Wenn’s aber das isch, so isch es besser, i gangi furt us em Convänt, si sölle nid am üssere blybe bhange. I will ne wägnäh, was nen im Wäg steit zur Wahrheit. — Aber säget mer’s no einisch: bin i schön?» Dermit het d’Nunnen ihres Chopftuech zrückgschlage. Ja wollen isch si schön gsi! Sünsch hätti sech der Chorherr nid vor nere-n-uf d’Chnöi nider gla. Wi läbige Marmor vo Carrara isch ihre Chopf im Mondliecht gsi.
I däm Ougeblick het öppis ds Veronika zrücktribe. Es isch ihm plötzlech klar worde, daß es sech unerloubterwys in es Heiligtum ygschliche heigi, wo no höcher und heiliger sygi als ds Chloschter. Hübscheli wi nen Eidechs isch es hindertsi über d’Muuren ab düüßelet und wider dem Gärbere-Grabe zue gloffe. Aber jitz isch es in es Gstürm vo Gfüehl und Gedanken yne cho, daß es völlig der Chopf verlore het. Geng het es sech gfragt, ob es eigetlech troumi oder erwachet sygi, und es het ihns dunkt, es müeßt sech a Chopf schla, für sech z’wecke. D’Chloschtermuure syn ihm verschlosse gsi. Hei, het’s ihns dunkt, chönn es nümme. ’s isch ihm 269 eifach gsi, wi wenn es Chopf vora i ds Läären yne fiel...
Nid lang nachhär het der Heiri Harsädel öppis wi ne möntschlechi Gstalt gseh am Bode lige, und, wo-n-er isch ga luege, het er zu sym höchschten Erstuune sy schöni Nachbarin vom Chlapperlöubli ohnmächtig gfunde.
Wo du ds morndrisch der Vatter Sterr näbem Bett vo syr Tochter gsässen isch und nid lugg gla het, für z’wüsse, was eigetlech gange sygi, het ds Veronika ds Schwyge doch du müeßen ufgä. Na vilem Bsinnen isch es zum Schluß cho, es sygi gschyder, den Elteren alles z’säge, wärdi de druus, was well. Der Meischter het sech bsägnet ob em Gedanke, daß er so nach dranne gsi sygi, sy Tochter z’verlüüre. Und ob däm, was si-n-ihm brichtet het vo ihrem Erläbnis im Insel-Garte, isch ihm schier der Verstand bstoche. Also scho bis i ds Chorherre-Stift ynen und bis i ds Chloschter vo der Insel het der neu Glouben yne gschlage! Er het eismal über ds andere der Chopf gschüttlet und gseit, entweder müeßi dä neu Gloube doch ds Rächte sy, oder de syg’s de bald nache, daß di ganzi Wält us de Fuege gangi. Einschtwyle syg me wöhler, me heig sech daheime still und luegi, wo das no use well.
Dem Veronika het me syni Chloschtergedanke nid lang bruuchen usz’rede. Es het se wohl oder übel müeßen ufgä, wo men ihm gseit het, es sygi ja alles im Fluß, kei Möntsch wüssi, wi lang daß 270 d’Chlöschter no chönne furtbstah, und einschtwyle nähme si gar niemer meh uuf.
Was ds Veronika im Chloschtergarte gseh und ghört het, isch nume der Schluß gsi von eren eigenartige Liebesgschicht, wo in aller Stilli scho sit langer Zyt duuret het. Es het sech merkwürdig troffe gha, daß es dem Chorherr bi syne gschäftlechen und geischtleche Gspräche mit der Oberin vo der Insel grad in ere Zyt under sym Chorherre-Pelz warm worden isch, wo di furchtbari Korruption under der Geischtlechkeit allne wahrhaft frommen und rächtschaffene Lüte der Dienscht i der alte Chilche gründlech verleidet het. Daß d’Oberin scho lang i de schwärschte Konflikte mit ihrne Glübden und mit dem alte Gloube glägen isch, het men i der Propschtei unde gar wohl gwüßt, und ihres ufrichtige Sueche na der Wahrheit het der Propscht ganz bsunders azoge. Si hei sech vo Wuche zu Wuche besser verstande, und us däm sech-verstah isch du hübscheli es sech-gärnha worde, und ds Änd dervo isch gsi, daß a mene schöne Morge bald na ds Veronikas merkwürdigem Erläbnis i der Stadt isch verchündet worde, der Herr Niklaus vo Wattewyl heigi uf syni geischtlechen Ämter und Ykünft verzichtet und sech mit der ehmaligen Oberin vom Insel-Chloschter, der Jumpfer Klara May, versproche.
De meischte Lüten isch das nid so unbegryfflech vorcho. Descht übler hei aber anderi dranne gläbt. Wo me der Tante Wyngarten isch cho säge, 271 der Stiftspropscht welli hürate, isch nere der Ate bstoche. «Hü... hü... hürate!» het si ändlech mit Müej und Not vürebracht. Si hätti d’Händ ob em Chopf zsämegschlage, wenn’s gange wär, ohni di zwöihörnigi Hube z’verdrücke. Schier het me der gueten alte Frou nid dörfe säge, wän der Chorherr well hürate. — D’Schwöschter Klara May! Das isch über ds Mäß vom Erträglechen use gange. Daß d’Manne bis i ds höch Alter Habernarre blybe, het me ja gwüßt; aber e Nunne — und de no so eini! D’Frou vo Wyngarte het bald druuf ihri sibe Sache zsämepackt und isch ga Thun zu Verwandte züglet, für nid müeße derby z’sy, wenn de di gottlosi Stadt Bärn undergangi.
XV.
A mene wundervolle Früehligstag, wo d’Sunne zum erschtemal sit langer, langer Zyt wider so z’grächtem i d’Gassen abe zündtet het, isch a d’Hustüre vom Herr Berchtold Haller — er isch jitze Lütprieschter gsi a der große Chilche — wüetig gchlopfet worde. Und wo men isch ga luege, wär so nötlech tüeji, isch es der Husvatter gsi vom Elände-Huus, nid öppen eine, wi me sech hüttigstags e Herbärgs-Vatter vorstellt: es isch ehnder en Art Profoß gsi mit mene herte Gsicht und ruuche Hände. Dä isch cho säge, der hochwürdig Herr Lütprieschter söll enanderenah i ds Elände-Huus ufe cho luege, was er agrichtet heigi mit syr letschte Predig. Das Hudelvölkli sygi ja ganz z’hindervür, und er wüssi sech nümme z’tüe und z’hälfe mit ne. Di einte plääre, di andere tüeje wüescht, und di dritte lache se-n-uus und heigen es Gspött mit ihrne Kamerade. Da het’s der Herr Berchtold Haller sälber wundergno, was dert los sygi. Er het sy Chappen ufgsetzt und isch mit dem Husvatter gange. Lang het er nid bruuche z’studieren und z’frage, was es gä heigi. Er het am verwichene Sunntig zum erschtemal frei und offe vom neue Gloube gredt und mit nere settige Gwalt ds Wort Gottes dür d’Lütchilche la donnere, daß i der ganze Gmeind e wahren Ufruehr etstanden isch. Wo me 273 na der Predig d’Lüt uf em Platz und a der Chilchgaß het gseh d’Chöpf zsämestecken und d’Händ verwärfe, hätti me chönne meine, es sygi es unerhörts Bluetwunder gscheh, oder es wäri eine vo den alte Ritter, wo im Münschter begrabe sy, z’mitts i der Predig us em Grab ufgstande. I der Yleitung zu syr Predig het der Lütprieschter synen Andächtige zuegrüeft: «Die Blinden sehen, und die Lahmen gehen, die Aussätzigen werden rein, und die Tauben hören, die Toten stehen auf, und den Armen wird das Evangelium gepredigt, und selig ist, der sich nicht an mir ärgert.» Das het mächtig agrüehrt, und wil alli Wält scho lang gspürt het, daß öppis Neus i der Luft isch und men a allnen Eggen und Ände verchündet het, jitz chömi ds Rych Gottes uf Ärde, jitz gangi ds große Liecht uuf, isch jedes Wort uf guete Bode gfalle. Aber di guete Mandleni vom Elände-Huus, wo halt no gar so nüt gwüßt und begriffe hei vo der neue Lehr, die hei du uf di Predig abe gmeint, das müeß jitz uf der Geisle gchlepft gah, was der Lütprieschter ne da gseit het. Der Chueni Möuk vor allne het gmeint, er müeß jitz sys Ougeliecht umeha, für de chönne z’luege, wi di Toten uferstande. Und nid vil het gfählt, so hätte di Lahmen agfangen ihri Chrücke verschyttere, wi der Heiri Harsädel sy Spieß. Dem Herr Haller het es ds Härz ygschnüert, wo-n-er i di großi Stube vo der Herbärg cho isch und gseh het, daß di arme Tröpf zsämerücken und mit nere Gier uf ihn luege, wi wenn si von ihm erwartete, 274 daß er nen ihri Bräschte nume so wäg zouberi. Fründlech het er du mit nen afa reden und het se gfragt, öb si de o ganz sicher syge, daß si ihri Glider, wenn si se gsund und ganz umehätte, nie, nie meh zu öppis Bösem würde bruuche? Da sy schon es paar mit der Antwort parat gsi: «O gwüß, gwüß nid!» Ihrer Läbtig wette si de dra dänken und nie nüt Schlächts meh mache. Da het ne du der Lütprieschter druuf gseit, si wüsse nid, was si säge. Vor Gott sygi alles möntschleche Tue nüt nutz. Wenn der lieb Gott ’s für guet gfunde heigi, ne ds eint oder ds andere Glid wäg z’näh, so heig er das nume gmacht, daß si um das weniger chönne sündigen und daß si descht sicherer i Himmel chöme. Dem Chueni Möuk het er no bsunders zuegredt und gseit: «Du bisch z’duure, daß du di schöni Wält nümme gsehsch. Aber gloub mer nume, dir geit jitz de nes anders Liecht uuf. Wenn du de einisch dy Heiland gseh hesch — und das channsch du ohni dyni Ouge — de hesch du gar nümme Längizyti na däm, wo du früecher gseh hesch.»
D’Ufregung het sech gleit gha, wo der Herr Haller wider furt isch; aber er het wohl gmerkt gha, daß mänge vo denen arme Tröpf bitter ernüechteret gsi isch und daß di meischte mit syne Worte nüt hei gwüßt az’fa. Und doch isch er sicher gsi, daß grad bi dene der neu Glouben e guete Bode wärdi finde, wil si in ihrer Eifalt und Armsäligkeit weniger wunderlech wärde tue, für ds Wort az’näh. Daß hinden und vorne nüt mit ne 275 sygi, het me ne nid erscht no bruuche z’säge, settigi Komplimänt sy scho bis jitze der Anke gsi, wo me nen uf ds täglech Brot vom Almuese gstriche het.
Mächtig isch der Schlachtruef vo der neue Lehr dür ds Land gange, und vo allne Syte sy die, wo öppis Bessers gsuecht hei, als was ne di altersschwachi Chilche botte het, ga Bärn yne cho. Under dene, wo der Sach am flyßigschte nache gange sy, isch der Abt vo Trueb gsi, der Herr Thüring Rust. Grad i dene Tagen isch er o wider einisch ga Bärn cho und het sym alte Chunschtfründ im Chlapperlöubli ne Visite gmacht. Glasschybe het er zwar keini meh bstellt; aber er het doch geng no gärn gluegt, was der Meischter Sterr öppe Neus under Händs gha het. Dasmal isch ihm grad ufgfalle, daß e schwäre Chummer uf ds Meischters Stirne glägen isch. «Was fählt Euch, Meischter?» fragt der Abt. Und der Meischter het, ohni Umständ z’mache, gseit: «Ach myn Gott! Hochwürdige Herr, mer hein e böse Winter hinder is. My Tochter isch chrank, und niemer cha nere hälfe. Es fählt nere-n-am Gmüet.» Wo der Meischter gseh het, daß sy Gascht druuf ygeit, het er ihm du nah-ti-nah alles erzellt, wi-n-es dem Veronika mit dem Junker von Römerstall gange sygi, daß es i ds Insel-Chloschter heigi welle flieh und daß es sithär särbli und so eländ sygi, daß si mängisch dänkt heige, es erläbi der Früehlig nümme. Är dörfi gar nid dra dänke, es würd ihm eifach ds Härz bräche, wenn er di Tochter müeßti dragä.
276 Dem Meischter Sterr sy d’Tränen i den Ouge gstande. O der Abt isch überno gsi. Er het lang, lang nüt meh gseit. Aber dem Meischter isch ufgfalle, daß der Herr Thüring eigetlech nid truurig dry gluegt het. Er het i synen Ouge vil ehnder es freudigs Erstuune gläsen und sech gfragt, was das chönni bedüte. Im wytere Verlouf vo ihrne Gspräche, wo sech natürlech o um d’Gloubesfrage dräjt hei, het du der Abt gfragt, öb er nid ds Veronika chönni gseh. Me het ne zue-n-ihm gfüehrt, und der Herr Thüring het di gröschti Müej gha, nid la z’merke, wi-n-ihm das bleiche Gsicht und di vergeischtereten Ouge vo der Chrankne weh ta hei. Us syne Troschtworte het sech e Zärtlechkeit und e Liebi gchündet, wi me se sünsch nume zwüsche Vatter und Chind gwanet isch, z’gseh. Dem Veronika isch di Visite vom Abt wi ne Sunneschyn gsi und het ihm wohl ta, wi scho lang nüt meh. Bim Furtgah het der Herr Thüring zu den Eltere gseit: «Wüsset dir was, euem Chind tät es guet, uf ds Land use z’cho, i di früschi Bärgluft. I will euch uf de Bärge vo Trueb nes Plätzli sueche, wo dir zsäme chönnet sy. Da chönnet dr de villicht d’Stadt mit ihrne Sorge chly vergässen und eui Tochter cha sech de wider bchyme. Euch, Meischter, tät das o guet, der Wäg zu mir kennet Dr ja, Meischter.»
Me het nid dörfe nei säge, und d’Meischterslüt hei sälber o gloubt, wenn öppis dem Veronika no chönnti uf d’Füeß hälfe, so wär es villicht das. 277 Dem Meischter Sterr het alles, was ihm der Abt gseit het, gä z’dänke. E merkwürdigi Ahnung isch ihm dür e Chopf gange, und er isch i de nächschte Tage mängisch eso i ds Studiere versunke, daß er drob alles andere vergässen und di kuriosischte Sache gmacht het.
* * *
Uf den oberschte Weide vom Napf isch der letscht Schimmer vo der Abedsunne gläge, und ds saftig grüene Tal vo Trueb isch scho i blaue Schatte versunke, wo ne junge Laiebrueder vor em Chloschtertor dem Abt us em Sattel ghulfe het. «Salve, Bartolomäe!» het ihm der Herr Thüring scho vo wytem zuegrüeft, wo-n-er der letscht Stutz uuf gritten isch. Und dem Brueder Bartolomäus hei bim Gägegrueß d’Ouge so eigets glänzt, daß der Abt, ohni uf ne Frag z’warte, g’antwortet het: «Nondum, mi fili!» Uf di Antwort hi het der Brueder Bartolomäus der Chopf truurig la hangen und isch mit dem Roß zum Stall abe gange. Die Antwort het der Laiebrueder, wo scho sit langer Zyt zur pärsönleche Bedienung vom Abt isch befole gsi, afange mängisch übercho gha, und jedesmal het si ne e chly schwärer troffe. Si het nämlech welle säge, daß der Abt der Brueder Bartolomäus no nid welli i ds Glübd ufnäh. Vil länger als alli andere Novizen und Laiebrüeder het er jitze scho im Chloschter dienet. Der Abt isch stränger gsi mit ihm als mit allnen andere, und doch isch ihm der 278 Bartolomäus offebar ganz bsunders a ds Härz gwachse gsi. Aber so mängisch alli di Jahr här der Brueder Bartolomäus gfragt het, öb er jitz no nid i Orden ufgno wärdi, het er der Bscheid übercho: Nondum, mi fili. Fascht jedesmal, wenn der Herr Thüring ga Bärn gritten isch, het er sym Famulus gseit, er welli ga luege, ob es nache sygi, für ihm das Glübd abz’näh. Wiso und warum, het im ganze Chloschter niemer begriffe. No nie het me ghört gha, daß der Abt je hätti z’erscht öpper müeße ga frage, bevor er e neuen Ordesbrueder i ds Glübd ufgno het. Und uf was er gwartet het, het erscht rächt niemer verstande. Der Brueder Bartolomäus het alli duuret, wäge der große Geduldsprob, wo-n-ihm der Abt uferleit het, und si hei ne geng dermit gluegt z’tröschte, daß ihm de einisch di Prob vo ganz bsunderem Säge wärdi sy. Arbeit het der Brueder Bartolomäus meh als nume gnue gha. Er isch e gschickte Chünschtler gsi und het im Uftrag vom Abt für ds Chloschter di schönschten Initialen und Chopflyschten i d’Psalmebüecher gmalet.
I der letschte Zyt isch der Abt syne Chloschterbrüeder grüslech still und eisilbig vorcho, so daß si sech mängisch gfragt hei, was o us ihm well wärde, er sygi ja ganz melancholisch. Es het se dunkt, jedesmal, wenn er wider vo Bärn umecho isch, syg er wenn müglech no meh i syni Gedanke versunke. Eine vo den eltere Brüeder het welle ha, das düschtere Wäse heigi agfange, sitdäm der Abt vo syr letschte Rom-Fahrt umecho sygi. Und jitze hei 279 du di Brüeder nachegrächnet, daß ja eigetlech sit der sälbe Zyt keine meh ds Ordesglübd abgleit heigi. Es müeßi z’Rom öppis gange sy, wo dem Abt schwär ufligi.
Wenigi Tag, nadäm der Brueder Bartolomäus zum letschtemal dem Abt sys Roß i Stall gfüehrt und widerume der Bscheid nondum übercho het, isch der Abt am Abe bim Ave Maria bsunders ergriffe gsi und het mit syne Brüeder nachhär in ere ganz bsunders güetigen und wehmüetige Stimmung verchehrt. Erschrocke hei si sech um ihn gmüeit, wo-n-er ne du gar no gseit het, er heigi sy letschti Mäß gläse. Uf ihri Frag, was das bedüte sölli, het er ne gseit, das wärde si bald erfahre, si sölle ne i Rueh la und hinecht mit sym Säge zfride sy. Und dä Säge het a däm Abe so härzlech und fyrlech tönt wi no nie. D’Mönche hei di sälbi Nacht nüt anders gmeint, als der Abt sygi vo Todesahnungen ergriffe.
Am andere Morge, wo der Brueder Bartolomäus na syr Gwohnheit der Abt het welle ga wecke, het er kei Bscheid übercho und isch erschrocke der Pater Lektor ga rüefe. Wo me nachegluegt het, isch d’Zälle läär gsi und uf em Tisch isch e Zedel gläge, wo der Abt drinne befole het, der Brueder Bartolomäus sölli na der Früehmäß zum Burehuus am Schwibbogen ufe cho. Me het du dänkt, der Abt heigi no tiefer i d’Einsamkeit wellen und sech i Bärgwald am Schwibboge zrückzoge, wo a der Felswand es Kruzifix isch agschlage gsi. 280 Derthi isch der Bartolomäus z’erscht gange; aber ds alte verwitterete Chrischtusbild isch ganz einsam da ghanget. Me het niemer gseh und nüt ghört als ds liechte Ruusche vo de Böum, ds Singe vo de Vögeli und ds Brödele vo mene Bärgbechli, wo dür d’Schlucht ab gloffen isch. Also doch bim Burehuus! het der Chloschterbrueder dänkt und isch wyter der Bärg uuf, bis vor e Wald use, wo dem Schwibbogen-Ueli sys Heimetli glägen isch. Im Holzschopf hinden am Huus het einen am Zügstuehl gschaffet; aber der Bartolomäus isch vornen ume gangen und het gluegt, öb er nienen öpper findi, wo der Abt gseh hätti. D’Lüt sy uf em Fäld usse gsi und um ds Huus ume nüt Läbigs ussert de Hüehner, wo ihri Grebli abgsuecht hei. Da dänkt er, so müeß er halt da im Holzhuus ga frage. Er streckt der Chopf zur Türen y und fragt: «Isch nid üse hochwürdige Herr da ufe cho?» — «He wohl», überchunnt er zur Antwort. Di Stimm het ne so erchlüpft, daß er wi agwachsen am Türgreis isch blybe stah. Wahrhaftig, da sitzt der Herr Abt sälber uf em Zügstuehl und schnätzet an ere grobe Dachschindlen ume. Er het d’Chleider vo mene Buur treit und isch da gsässe, wi wenn er syr Läbtig nüt anders gmacht hätti. Der Bartolomäus het sech welle sym Herr und Meischter zu Füeße wärfe; aber der Herr Thüring het sech hindere glähnt, hälluuf glachet und sym Famulus befole, er söll dert uf das Tütschi sitzen und ihm Holz recke, er well ihm de brichte, wo der Abt hi 281 cho sygi. «Du hesch lang müeße Geduld ha», seit er, «aber jitz hesch es erläbt und wirsch hoffetlech nümme begähre, dys Läben i mene Chloschter z’vergrabe.»
Der Bartolomäus isch so us de Wulke gfalle gsi, daß er gar kei wyteri Frag het dörfe tue. Er het der Abt nume so verschlunge mit syne Blicke. Hätt er nid so vil Reschpäkt und Liebi zue-n-ihm gha, so hätt er dänkt, er sygi nid ganz bi Troscht. Aber jitz het ihm es Liecht afa ufgah über so mängs, wo-n-er ghört het, sitdäm er ga Trueb cho isch und wo-n-er sech nie het gwüßt z’ryme.
«I sälber», fahrt der Herr Thüring furt, «bi zum längschten Abt und Chloschterbrueder gsi. Wär i nid ga Rom gange, ds sältmal, wo mir zsämen uf e Sankt Bärnhards-Bärg greiset sy, so würd alles bim Alte blybe, und du wärisch villicht scho lang Mönch. Aber i ha z’Rom z’vil gseh. Und es geit mer wi dem Luther, i bringe’s nid über mys Gwüsse, das Läbe wyter z’füehre. ‹Es ist dir besser, daß du zum Leben lahm oder ein Krüppel eingehest, denn daß du zwo Hände oder zween Füße habest und werdest in das ewige Feuer geworfen.› Sitdäm daß i d’Wahrheit ha glehrt kenne, han i kei Rueh meh. Lieber hänken i alles a Nagel und gange mys Brot als Handwärksma ga verdiene. Zum Glück han i i myne Buebe-Jahre glehrt Dachschindle machen und bi o im Chloschler nie ganz us der Üebung cho. Wär’s über sech bringt, im alte Trom wyter z’fahre, nadäm er einisch sech zur 282 Wahrheit düre gfunde het, sündiget a sich und am Volk. Begryfsch jitze, warum i dir keis Glübd ha wellen abnäh? Für mi sälber bin i scho lang etschlosse gsi, z’mache, was i jitze gmacht ha; aber i ha doch der ganze Sach no sicherer welle sy, bevor i anderi hinder mer här zieh. Die dunden im Chloschter söllen ihre Wäg sälber sueche; wenn si ufrichtig sy, würde si ne de bi längem o finde. Aber bi dir isch es öppis anders. I weiß, daß du scho uf der guete Spur bisch. Du hesch ds Glück gha, zwüsche Niklaus Manuel und Berchtold Haller yne z’grate. Da channsch du Gott danke derfür. Gäll, es het dir o nid Rueh gla, was du bi dene ghört hesch?»
Der Bartolomäus het derzue gnickt. Und der Abt fahrt furt: «Und gäll, du hesch bi üs im Chloschter nid gfunde, was du gsuecht hesch?»
«Nid ganz», het der Bartolomäus gseit, «aber i ha doch Euch umegfunden und a Euch, was mir ja so gfählt het: e Vatter. I vergisse nie der Tag, wo-n-i Euch zum erschtemal i der Wärchstatt vom Meischter Sterr gseh ha. Vo denn ewäg het’s mi gäng zu Euch zoge.»
«Isch es wahr?» fragt der Abt. «E Gott Lob und Dank! So isch doch emel öppis vo mym Läbe nid ganz für nüt gsi.
U!» het er ufgschrouen und d’Füüscht i d’Luft gstreckt, «so lang bin i gfange gsi i myr Chutte, i myr faltsche Würd und ha mi la verehre. — Aber jitz het’s müeße sy! I cha nid länger lüge.»
283 Er isch ufgstanden und, wi wenn’s ihm no i däm Burehuus z’äng würdi, zur Tür use, der Bartolomäus hinder ihm här. Dusse het der Abt d’Händ uf der Bruscht zsämegha, i blaue Himmel ufe gluegt und gseit:
«Gott im Himmel, wi danken i Dir, daß Du myr Seel nid Rueh gla hesch, daß Du mir Hunger und Durscht na der Wahrheit gä hesch! O wi groß isch Dys Erbarme, Heiland! I ha gmeint, i heig’s erfasset und begriffe; aber i gseh’s erscht jitz. Es ganzes Läbe han i uf lätze Wääge zuebracht. Und Du hesch mi doch nid la z’Grund gah. Z’Rom, wo-n-i ha welle heilig wärde, ohni mi losz’mache vo mir sälber, hesch Du mir d’Ougen ufta. Du hesch mer mys Spiegelbild im Große zeigt und hesch mi nümme la zur Rueh cho.»
Druuf het der Abt sy junge Fründ bi der Hand gno, isch mit ihm der Wäg uus wyter gangen und het ihm gseit: «Dank nume Gott, daß es dir besser geit. Du bruuchsch kei settigen Umwäg z’mache. Vo jitz a gange mer zsäme der Wahrheit nah.»
Di zwee hei sech no mängs gha z’sägen und sy derby ungstört blibe, bis ds Glöggli vom Chloschter us em Tal ufe der Bartolomäus zur Frag tribe het: «Aber und jitze, was gscheht mit dem Chloschter, und was mache mir?»
«Mer hei ds Tor hinder is zueta. Zrück gange mer nümme; aber di wyti Wält steit is offe, und jitz wei mer us üsem Läbe no ds Beschte luege z’mache, was müglech isch. I blybe vorlöufig hie 284 und trybe mys Handwärk schlächt und rächt, und wenn’s de z’grächtem taget und neus Läben i d’Chilche chunnt, so will i de luege, ob mi der lieb Gott no für öppis Bessers cha bruuche. Du hingäge muesch ds Trom wider ufnäh, wo de’s hesch la lige, bevor du hie häre cho bisch. Gang wider ga Bärn zu dym alte Meischter und...» Da blybt der Bartolomäus stah und seit: «Das chan i nid! Alles will ig Ech mache, was Dr mer befälet, aber ga Bärn, under d’Lüt, das chan i nid!»
«Du hesch Schwärers z’Stand bracht als das. Vor de Lüte mueß me sech nid förchte!»
«Aber, hochwürdige Vatter, Dir wüsset ja sälber, was me z’Bärn vo mir dänkt! Wi mängisch hei d’Lüt gseit, e Möntsch, wo sys eigete Meischterstück muetwillig z’Grund richti, syg e verrückte Kärli. Und wenn i wider ga Bärn chume, so wird alles, was i öppe Guets gmacht ha, vergässe sy, aber das hei d’Lüt sicher nid vergäße.»
«Es isch wahr», seit der Herr Thüring, «es isch nid grad öppis, wo alli Tag vorchunnt, daß eine sys eigete Meischterstück verschlat; aber wär das über sech bringt, isch o im Stand Größers usz’richte. Du hesch mit dyr zornmüetige Tat, ohni’s z’wüsse, zeigt, was jitz gscheh mueß. O, es isch herrlech, wenn ds Sunneliecht so dür schöni Glasgmäld in e Chilche fallt. Aber no besser isch es, wenn ds Liecht frei dür offeni Fänschter yne cha. — Bis jitz het ds Himmelsliecht geng dür d’Prieschter uf ds Volk müeße schyne, und es isch derby trüeb 285 worde. Jitz mueß es anders wärde, jitz söll jeden unbroches Liecht übercho.»
Uf das hi het der Bartolomäus still vor sech abe gluegt und lang nüt gseit.
«Han i nid rächt?» fragt der Abt.
«Wohl — aber ga Bärn! — I cha nümme ga Bärn. Wenn i’s dert ushielt, so wär i nie ga Trueb cho!»
Jitz nimmt der Herr Thüring der Bartolomäus schier zärtlech bi der Hand, macht es paar ganz lischtigi Öugli und fragt: «Und wenn i dr säge, daß der Junker Claudius von Römerstall uf em Schlachtfäld a der Bicocca begrabe lyt?»
Da sy dem Bartolomäus d’Ouge groß und wyt ufgange, und er seit halb gwunderig, halb ergerlech: «Ach, heit mi nid für e Narre! Wenn Dr wüßtet, was i wäge däm usgstande ha...»
«I weiß es, und juscht drum han i o nid länger chönne warte, für dir z’säge, daß er tot isch.»
Der Bartolomäus wott furtfahre: «Und...»
Der Herr Thüring lachet über ds ganze Gsicht, het der Finger uuf und seit mit luschtiger Fyrlechkeit: «Bartolomäus — nondum! — zum letschtemal! — Aber einisch muesch mer jitz no folge. Gang abe zu dyne Brüeder im Chloschter, und säg ne, si heigen ihren Abt zum letschtemal i de Chloschtermuure gseh. Wenn si welle wüsse, warum, so sölle si hütt vor em Ave Maria zum Kruzifix ufe cho. Wenn du ne das usgrichtet hesch, so chumm de 286 wider dahäre, i will der de Antwort gä uf das, was de vori hesch welle frage.»
Jitz isch der Bartolomäus i hälle Sätze der Bärg ab gsprunge, dem Chloschter zue. Sy Bricht isch e so use cho, daß d’Chloschterbrüeder z’erscht nüt anders hei chönnen anäh, als es sygi ihrem Abt es schwärs Unglück gscheh. Si hei der Bartolomäus mit Fragen überstürmt; aber er het sech chuum Zyt gno, ne no einisch z’säge, wenn si öppis Nächers welle wüsse, so sötte si dä Abe zum Kruzifix ufe cho. Und du isch er scho wider i länge Schritte dem Bärg zue gloffe.
Wo-n-er wider zum Burehuus am Schwibboge chunnt, steit der Herr Thüring uf em Wäg parat und seit ihm, wenn er no gnue Ate heigi, so söll er ne jitz no zur Egg vüre begleite, er well ihm de der Bscheid gä, wo-n-er dernah blangi. Underwägs het er ihm du erzellt, wi dem Meischter Sterr sy Tochter sech o heigi wellen us der Wält flüchte, wi’s nere derby ergange sygi und daß si sithär meh oder minder chrank daheime ligi. Dem Bartolomäus isch es derby gsi, er müeßi grad hinecht no der Wäg under d’Füeß näh und wider ga Bärn.
Underdessen isch ds Dach vom Burehuus a der Egg hinder em Bärg vürecho, und es luschtigs Röuchli isch vor em rosigen Abedhimmel ufgstige, währeddäm d’Schneebärge sech hübscheli hei afa rot färbe. Aber der Bartolomäus het vo däm allem nüt gseh. Syni Gedanke sy scho wider über di alti hölzigi Stägen i ds Chlapperlöubli ufe gsprunge. 287 Jitz zieht der Herr Thüring sy junge Fründ am Ermel, wi wenn er ihm wetti säge, si welle nid so ärschtig loufe. Und i däm Ougeblick gseht der Bartolomäus uf em Bänkli vor em Egg-Huus es Päärli sitze, en eltere Ma und näben ihm...
Dem Bartolomäus erfahrt e halb underdrückte Brüel: «Veronika!» Ja, da isch si gsässe näben ihrem Vatter.
Si het ihre Name von ere Stimm ghört, wo sit Jahre nümmen a ihres Ohr gschlage het und wo si doch nie het vergässe gha. Da chehrt si sech um und luegt mit große verwundereten Ouge, ob si eigetlech troumi oder nid. Zum erschtemal sit langer Zyt isch wider e rote Schimmer über ihres bleiche Gsicht gfloge. Si steit uuf, und ohni nes Wort z’finde, streckt si ihrem widergfundene Fründ d’Hand etgäge.
«Renatus!» seit der Herr Thüring zue nere, «er isch wahrhaftig wider gebore, dä, wo Dr gmeint heit, er sygi gstorbe.» So hei di zwöi sech no nie d’Hand gä gha. Si sy beidi so überno gsi, daß si im erschte Momänt mit dem beschte Wille nid gwüßt hei, was sech säge. Mit Tränen i den Ouge het der Renat sym alte Meischter d’Hand gschüttlet, und du het der Herr Thüring der Meischter Sterr uf d’Syte zogen und isch mit ihm wyter träppelet.
Mit der Freud isch aber o ne Schräcken über ds Veronika cho. Wohl isch ihm di schwäri Lascht, wo-n-es sit dem Tod vom Claudius drunder glitte 288 het, vom Härz gfalle; aber het nid di Laiebrueder-Chutte, wo der Renatus treit het, bedütet, daß si doch wider usenandere müeße? Der Renatus het us de verwunderete Blicke vo der Meischterstochter usegläse, was si sech für Gedanke macht. Er het se gheißen absitzen und isch zuetroulech, wi albe vor Jahren im Chlapperlöubli, näbe se gsässe. Und du hei si enanderen afa erzelle, wi si düre müeße heige. Und wo si d’Houptsach dervo hei brichtet gha, het es keini längen Erklärunge meh bruucht. Beidi hei jitze klar und dütlech gwüßt, was si früecher geng dänkt hei: si ghöre zunenand. «Wei mer jitze für e Räschte vo üsem Läbe zsämeblyben und üse Wäg gmeinsam mache?» fragt der Renat, und ds Veronika het g’antwortet: «Ja, bis i d’Ewigkeit, und jitz chunnt is nie nüt meh derzwüsche. I bi d’schuld, i allei, daß mer nid ehnder zsämecho sy. I bi blind gsi; aber d’Ouge sy mir ufgange, und jitz bhalten i se-n-offe, bis du mer se de für geng zuedrücksch.»
Di beiden Alte sy wider umecho. Si sy underwägs eis worde, der Meischter und sy Tochter sölle no uf der Egg vorne blybe, bis daß ds Veronika wider z’grächtem roti Backe heigi, und der Renat söll bis dahi im Schwibboge-Huus dem Herr Thüring hälfe Schindle mache. Du het der Herr Thüring gseit, jitz müeß er zum Schwibboge hindere, synen Ordesbrüeder ga Rächeschaft gä. Di andere hei aber nid abgä, bis er nen erloubt het, 289 mitz’cho, und du sy si alli mitenand dert hindere gspaziert.
Alles, was no im Chloschter gläbt het, isch bim Kruzifix versammlet gsi. Mit mächtige Worte het ne der Herr Thüring erklärt, warum es ne nümme lydi i ihrer Mitti und wi-n-ihm sys Härz befole heigi, der Wahrheit nache z’gah und alles dahinde z’la, was sech dermit nid vertragi. Zum Schluß het er ne du no gseit, wenn si vo sym neue Gloube meh möchte wüsse, so sölle si ds morndrisch und alli Tag wider zue-n-ihm ufe cho.
Di Chloschterbrüeder hei z’erscht e chly d’Chöpf la hange, wo si wider der Bärg ab sy; aber si sy no lang nid bim Chloschter unde gsi, so het me se furchtbar ghöre dischputiere, und sicher hei si a däm Abe bi ihrnen Andachtsüebunge d’Gedanke nid z’grächtem binenandere gha. Ds morndrisch sy si richtig alli wider zum Schwibbogen ufe cho und no ne Huuffe Lüt us em Dorf derzue. Numen eine, der Brueder Constantius, het erklärt, da syg der Tüüfel im Spil, är chomi nid mit. Är blybi bim alte Gloube, und wenn Himmel und Ärde zsämefiele.
Under em Kruzifix het der Herr Thüring Rust syne Lüten e gwaltigi Bärgpredig ghalte, und allizsäme hei mit der gröschten Andacht syni Wort verschlunge. Aber scho bald nadäm si sech zu syne Füeße hei nidergla gha, het der Brueder Constantius dunden im Chloschter d’Gloggen afa zieh und glütet und glütet und glütet, wi wenn er di böse Geischter us em ganzen Ämmetal wetti verschüüche. 290 Dobe, bim Kruzifix, sy si da drob je länger, descht ungeduldiger worde, und scho hei sech ihrere-n-es paar wellen uf e Wäg mache, für der Brueder Constantius ga z’ringgle. Da seit ne der Herr Thüring: «Löjt ne la mache! Er meint’s guet, und dä, wo da zu üsne Höupte hanget, het sälber gseit: ‹In meines Vaters Hause sind viele Wohnungen.›» Und wo-n-er sy Predig fertig gha het, schickt er eine vo de Mönche zum Brueder Constantius abe, er söll ihm ga säge, der Schindler Rust schick ihm e fründleche Grueß und löj ihm la säge: «Und wenn ich mit Menschen- und mit Engelszungen redete und hätte der Liebe nicht, so wäre ich ein tönendes Erz und eine klingende Schelle.»
XVI.
So het du der Meischter Sterr mit de rote Backe vo syr Tochter ganz unvermueteter Wys o no grad e Schwigersuhn und e gueten Arbeiter mit heibracht. D’Frou Meischteri het du natürlech welle g’ahnet ha, es sygi so öppis im Wärde, und si het ds Gschydschte gmacht, was si chönne het: Si het alles guet ufgno und dänkt, lieber well si no so eine zum Tochterma als gar keine. Ds Veronika isch wider hälluuf und zwäg gsi, und der Renat het sech i der Wärchstatt mit Yfer a d’Arbeit gmacht. Me het ohni vil Lärme Hochzyt gfyret und isch im beschte Friden under em glyche Dach blibe. Numen i eim Punkt het sech der Meischter nid rächt welle dry finde. Wär nid der Herr Thüring Rust mit sym ganze Gwicht für e neue Glouben ygstande, so hätti der Meischter Sterr am liebschte dem Renatus erklärt, da well er de nüt dervo wüsse. Nid daß er der Meinung gsi wär, me chönni nid uf beid Wäg sälig wärde; aber das het er bald use gschmöckt gha, daß under der Herrschaft vom neue Gloube sy Chunscht wärdi zu böse Tage cho. Me het ihm wohl gseit, es gäb no gnue ander Sache z’male, wenn’s scho jitzen uus sygi mit de Heilige. Aber der Meischter Sterr het syni Chunde gkennt und bald usgrächnet gha, daß, wenn der Yfer um d’Gottsäligkeit na der alte Mode nüt meh sölli 292 gälte, d’Liebhaberei für gmaleti Schybe bald wärdi ufhöre. So isch es o bald gscheh, und hätti der Hans Sterr nid sys Schäfli am Trochene gha, so wär ihm nüt anders überblibe, als in e guet katholischi Stadt z’zügle. D’Bstellunge hei nah-ti-nah ufghört, und der Meischter het sy Zyt mit Arbeiten usgfüllt, wo-n-er zu syr eigete Freud gmacht het. Aber o der Renatus hätti bald nüt meh z’tüe gha, wenn jitz nid e neui Chunscht ufcho wäri, wo-n-ihm di beschti Glägeheit botte het, das az’wände, was er i de letschte Jahre so flyßig tribe het. D’Buechdruckerei het o z’Bärn Fueß gfasset gha, und da het’s Initialen und Helge gä i Holz z’schnyde. Der Renat het sech derhinder gmacht und bald alli Händ voll z’tüe übercho. Er isch mit descht größerem Yfer derhinder, wil sy Chunscht vor allem uus der Usbreitung vo der dütsche Bibel het chönne diene.
Jitz isch är sälber Meischter gsi und het, ohni daß er druuf usgange wär, i der Stadt öppis afa gälte. Im Chloschter z’Trueb het er allergattig glehrt gha, wo-n-ihm jitze z’guetcho isch und ihm’s müglech gmacht het, mitz’rede, wenn der Herr Berchtold Haller, der Herr Manuel, der Herr vo Wattewyl und di andere Fründe vom neue Gloube binenandere gsässe sy. Geng tiefer und feschter isch sy Überzügung worde, und mit däm Muet, wo us em Härz use chunnt, het er under de Handwärker d’Sach vom Evangelium verfochte.
293 I der Stadt het me bald vo nüt anderem meh gredt als vo der Gloubesänderung, und d’Lüt sy je länger descht hitziger anenandere grate. D’Ussichte vo der Reformation sy uuf und nider gange, bis du ändlech ds große Religionsgspräch im Barfüeßer-Chloschter, wo der Zwingli sälber derzue cho isch, dem neue Glouben ändgültig zum Sieg verhulfe het.
Am Vincänze-Tag sy d’Sigerischte mit Liechter i der Lütchilchen umegfahren und hei uf den Altäre d’Cherzen azündtet für d’Früehmäß. Dusse het’s no nid rächt welle tage, so daß d’Chilche fascht ganz fyschter gsi isch und di vile Cherzeliechter prächtig fyrlech usgseh hei. Aber ussert de Sigerischten isch kei Möntsch yne cho, und o vo de Chorherre het sech niemer la gseh. D’Sigerischte hei d’Chöpf gschüttlet und sech gfragt, was o das sölli gä. D’Cherze sy halb abe brönnt, und es isch niemer cho. Jitz isch me du i d’Propschtei übere ga frage, öb eigetlech kei Mäß gläse wärdi. Da het’s du gheiße, me söll nume lösche, und zwar für geng. Der Rat heigi verbotte, Mäß z’läse. Wo dä Bscheid i d’Chilche cho isch, het der Organischt d’Note vom Magnifikat ab em Pültli gno und in en Egge gworfen und i syr Töubi afa spile «O Judas, wie hast du deinen Herrn verraten!» D’Cherze sy eini um di anderi usblaset worde, und wo si alli verlösche gsi sy, het men erscht gmerkt, 294 daß dussen e schöne Wintertag ufzogen isch. Dür di obere Fänschter sy hälli Sunnestrahlen i d’Chilche gfalle; da ghört me vom Platz här luti Mannsstimme, und bald druuf sy d’Chilchetüre sperrangel ufgfloge. E Huuffe Lüt sy yne cho und hei läbig dürenandere gredt, so daß es i de Gwölben obe dröhnt het. D’Orgelen isch verstummet, und d’Sigerischte hei verwunderet gluegt, wo das use welli. Hei di Lüt nid Bieli und Hämmer statt Rosechränz i de Hände? Fascht zur glyche Zyt sy o d’Türe vo der Chilchgaß här ufgange, und bald isch us em lute Reden es Brüel worde. Vor der Metzgere-Kapälle het sech e stämmige Metzgermeischter ufpflanzet, der Spalter gschwungen und brüelet, so gwüß daß eine der Altar vo de Metzger arüehri, so schlaj er ne grad uf em Platz nider. Me het no nid rächt gwüßt, was da druus söll wärde, so gseht me plötzlech im andere Syteschiff es paar Eselsohren über d’Banklähnen ufe luege. Jitz isch e Teil vo de Lüt dert übere gsprunge. Da isch wahrhaftig der Ratsherr Zehender uf menen Esel i der Chilchen umegritte, het ufbegährt und gschumpfe, wenn me doch däwäg mit der Chilche well umgah, so chönn men o grad e Stall druus mache. Me het ihm druuf g’antwortet, me sygi da, für der Wille Gottes usz’richte. Der Zehender hingäge het brüelet, es nähm ne-n-o wunder, wär der lieb Gott sygi ga frage. So het eis Wort ds andere gä, und gäb was der Zehender ufbegährt het, isch sy armen Esel gchlemmt und gstüpft und guslet worde, bis 295 er mit sym Ratsherr im Galopp wider zur Chilchen uus isch.
Scho währeddäm het’s an allnen Orten i der Chilchen afa chrachen und poldere. Us de Sytekapälle sy Heiligebilder, Gitter und Cherzestöck i d’Chilchen use gfloge. Under de schwären Achs-Hiebe sy d’Altär zsämegchrutet, und mächtigi Stoubwulke hei sech under de Gwölbböge vüre gwälzt. Manne hei di verschyttereten Altär uf e Chilchhof use treit und dert es mächtigs Füür azündtet. Und währeddäm di einten under allerhand Spott d’Bychtstüehl zsämegschlage hei, sy di andere mit Leiteren a de Pfyler ufe gchlätteret und hei di hölzigen und steinige Heiligebilder us de Nischen abe gworfe. Da isch mängs Chunschtwärk i der Zyt vo menen Atezug z’Grund gange, wo eine villicht es paar Jahr dranne het g’arbeitet gha. Dermit sy aber o d’Verehrung und di fromme Gfüehl, wo dranne ghanget sy und us dene Figure würklech Götze hei gmacht gha, im Stoub ufgange. Da isch e heiligen Antonius mit abgschlagnem Chopf am Bode gläge, däm no di vorigi Wuchen e Ma us tiefschtem Härzesgrund alles mügleche versproche het, dert isch e heiligi Magdalena ohni Nasen über d’Steiplatte grollet, wo grad erscht no d’Lüt uf de Chnöie dervor gläge sy. Jitz het’s churz und chalt gheiße: Use mit dene Doggle!
E Ratsherr, wo däm Trybe zuegluegt het, het gmeint: «Wenn mit Dryschla und Vertrome di ewigi Säligkeit z’erstryte wär, so müeßt men einisch 296 wäge de Bärner am Himmel no aboue.» Di Lüt hei nid dra dänkt, wi de d’Chilche nachhär wärdi usgseh. Di halbi Stadt isch zsämegloffe, und was jungs Volk gsi isch, het niemer welle d’Glägeheit versuume, für o irged e Tat cho z’verrichte. Da het der blind Yfer di hässigschte Finde zu gmeinsamer Arbeit verbunde. So het emel o der Bylang Chrigel, wo-n-er e Heiligefigur am Fueßändi glüpft und du dervo ufgluegt het, erscht gseh, daß ds Chopfändi i de Händ vom Heiri Harsädel lyt. Si hei sech en Ougeblick gspässig agluegt und nid gwüßt, öb si der Götz wider wei la gheie. Aber das hätti de chönnen Ägerschtenouge chlepfe. Der Gmeindshirt het sech hütt gspürt. Het er nid scho vor bald zwänzig Jahre gseit, es chömm de einisch es Gricht über d’Chilche? Und jitz het er sogar no dörfe ds Wärchzüüg sy vo däm Gricht! Da het er sech doch nid mögen ebha, dem Heiri z’säge: «Ähä, isch dr jitz ändlech o der Cherzestumpen ufgange?» — «Wart nume, bis mer dussen abgleit hei», git ihm der Heiri ume, «i will dr de mit dem Stumpe der Gring cho schmützge, dir!» Der Bylang het ihm aber du nid gwartet. I däm Gstürm, wo’s ungfähr zuegangen isch wi bi nere Brunscht, het überhoupt niemer Zyt gha, dem andere nache z’springe.
Zwüsche dene, wo sech nid hei chönne gnue tue mit Zsämeschla, sy aber o anderi Lüt umegloffe. Die hei mit allem däm lang verehrte Plunder e Wält gseh undergah, wo si bis jitze mit Lyb und Seel dranne ghanget hei. Si hei sech nid chönne 297 vorstelle, wi me de in eren usplünderete Chilche no sölli chönnen andächtig sy. Nid wyt vom Hochaltar isch der Meischter Sterr gstanden und het mit Tränen i den Ouge dür di dicke Stoubwulken ufe gluegt, wo höch über däm Spektakel vo de Sunnestrahle verguldet worde sy. Es isch frylech scho lang nüt meh vo de heilige Grätschaften uf em Altar gstande; aber der Meischter het ihm trotzdäm no einisch uf de Chnöie Reveränz erwise. Druuf het er amene junge Möntsch d’Achs us der Hand gno und isch dermit i ds Chor hindere gange. Und wo me ne gfragt het, was er dert welli, öb men ihm sölli cho hälfe, het er chrydewyß vor Töubi gseit: «Es söll mer eine probiere, hinder d’Schybe z’grate, däm will i’s de ytrybe!»
Underdessen isch es du über e Hochaltar härgange. Es het nüt meh gä z’verschla drannen als der Altar sälber. Z’erscht hei nöue d’Lüt nid rächt derhinder welle. Es isch ne no chly gäge Strich gange, das Heiligtum, wo si so mängisch dervor uf de Chnöie gsi sy, ga z’verholze. Es syn ere gsi, wo sech dervor eifach gförchtet hei. Aber ändlech syn es paar Verwägeni doch mit ufzognen Achse druuflos cho, und der groß Huuffen isch hinder ne härgloffe. Da springt einen uf en Altar ufen und seit: «Halt! Z’erscht mueß no der Gchrüziget abe!» Scho het er dernah griffe, da chlätteret en eltere Ma uf en Altar und stoßt ne dervo zrück. «Das hingäge de nid!» het dä Greis gseit. «Das lan i nid gscheh! Vo den andere will i nüt säge, aber was 298 Dä da für üs ta het, wei mer nid vergässe. Das söll de Lüte vor Ouge blybe, wenn si i d’Chilche chöme.»
Jitz hei di Vordersten ihri Brächwärchzüüg la sinke, und wär drum ume gstanden isch, het e Schritt hindertsi ta. Es isch undereinisch alles zum Stillstand cho. Und villicht hätti sech o niemer meh zueche trouet, wenn nid der Meischter Renatus Urghend vüre cho wär und gseit hätti: «Allwäg, wei mer’s nid vergässe! Aber Gott isch Geischt und die, wo ne-n-abätte, sölle ne im Geischt und i der Wahrheit abätte. — Ihn sälber wei mer heilig halten und abätte, aber nid Holz und Stei.» Alles het gschwige, währeddäm der Renatus ds Kruzifix losglöst und sorgsam abe gno het. Nachhär het er’s sälber uf e Rügge gno und uf e Chilchhof use treit. Und währeddäm si dinne der Altar i Trümmer gschlage hei, het er ds Kruzifix i ds Füür gworfe. Är sälber und alli, wo drum ume gstande sy, hei ihri Chappen abgno und, ohni nes Wort z’säge, zuegluegt, wi d’Flamme das letschten und schönschte Wahrzeiche vo der alte Chilche verzehrt hei. Ändlech het sech der Renat umgchehrt und zum Volk, wo hinder ihm gstanden isch, gseit: «Was Möntschehand gschaffe het, wei mer nid abätte; üse Heiland isch uferstanden und läbt und wott, daß mir ihm läben im Geischt und i der Wahrheit!»
Alli Lüt hei ne mit großen Ougen agluegt, und eine het zum andere gseit: «Isch das nid der Urghend, 299 der Fündlig?» — Aber keine het ihm dörfe widerrede, si hei alli Reschpäkt gha vor ihm.
Mit feschte Schritte, der Blick graduus, isch der Renatus zum Chilchhof uus gange. Da chlopfet ihm öpper uf d’Achsle — der Herr Niklaus Manuel — und seit:
«Das höltzin Heiltumb ist verbrunnen,
Deß grämend üch, ihr Christen, nit.
Jetzund bricht vür der Wahrheit Sunnen
Und hebet an ein bessre Zyt!»